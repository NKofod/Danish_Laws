Nr LSF 6 Forslag til Konkursskattelov Fremsat af skatteministeren (Fogh Rasmussen) den 2. oktober 1990 Kapitel 1 Lovens anvendelsesområde § 1. Denne lov finder anvendelse på visse skatteforhold i  

 forbindelse med konkurs efter reglerne i konkursloven, herunder ved  

 tvangsakkord i konkurs og gældssanering i konkurs.
 Stk. 2. Loven gælder ikke ved udenlandske konkurser, der tillægges  

 retsvirkning her i landet efter reglerne i konkurslovens § 6. Lovens § 3 og §  

 11 gælder dog i disse tilfælde.
Kapitel 2 Selskaber m.v.
 § 2. Selskaber, fonde, foreninger m.v., som nævnt i  

 selskabskattelovens § 1, stk. 1, nr. 1-3 og 5-6, og § 2, stk. 1, litra a - b,  

 og i fondsbeskatningsloven, der tages under konkursbehandling, er ikke  

 skattepligtige af konkursindkomsten, medmindre der træffes beslutning om  

 skattepligt efter kapitel 4.
 § 3. Konkursindkomsten omfatter ved selskaber m.v. skyldnerens  

 indtægter og udgifter fra begyndelsen af det indkomstår, hvori  

 konkursdekretet afsiges, og indtil konkursdekretets afsigelse, samt  

 konkursboets indkomst indtil konkursens slutning.
Stk. 2. Konkursindkomsten opgøres efter skattelovgivningens regler  

 om opgørelse af skattepligtig almindelig og særlig indkomst med de ændringer,  

 der følger af denne lov.
Ved beregning af skatten gives et fradrag i  

 konkursindkomsten på 100.000 kr.
 Stk. 3. Er der truffet bestemmelse om, at konkursindkomsten er  

 skattepligtig, skal bostyret indgive selvangivelser vedrørende denne indkomst  

 for det indkomstår, hvori konkursdekretet afsiges og for hvert af de følgende  

 hele indkomstår under konkursen, samt for perioden fra begyndelsen af det  

 sidste indkomstår under konkursen og indtil konkursens slutning.  

 Selvangivelserne skal indgives inden udløbet af den frist, der gælder for  

 indgivelse af selvangivelse for det indkomstår, hvori konkursen sluttes.
 § 4. Underskud fra før konkursens slutning kan ikke fradrages  

 efter dette tidspunkt.
Stk. 2. Indenfor perioden fra begyndelsen af det indkomstår, hvori  

 konkursdekretet afsiges og indtil konkursens slutning, kan underskud ved  

 opgørelsen af konkursindkomsten i de enkelte indkomstår fremføres eller  

 tilbageføres i konkursindkomsten.
Underskud fra tidligere indkomstår, som  

 efter ligningslovens § 15 er fradragsberettigede i det indkomstår, hvori  

 konkursdekretet afsiges, kan også fradrages ved opgørelsen af  

 konkursindkomsten i de øvrige indkomstår under konkursen indtil dens  

 slutning, og ikke i anden indkomst.
 Stk. 3. Tilladelse til sambeskatning, jf. selskabsskattelovens §  

 31, bortfalder fra og med det indkomstår, hvori konkursdekretet afsiges.
 § 5. Sluttes et konkursbo uden tvangsakkord i konkurs efter  

 konkurslovens § 144, bortfalder skattefriheden efter § 2, og beskatningen  

 efter de særlige regler i §§ 3 - 4. Indkomsten for de enkelte indkomstår  

 under konkursen skal selvangives inden for den frist, der gælder for  

 indgivelse af selvangivelse for det indkomstår, hvori konkursen sluttes.
Kapitel 3 Fysiske personer § 6. Fysiske personer, hvis bo tages under konkursbehandling, er  

 ikke skattepligtige af konkursindkomsten, medmindre der træffes beslutning om  

 skattepligt efter kapitel 4.
 § 7. Konkursindkomsten omfatter ved fysiske personer skyldnerens  

 indtægter og udgifter fra konkursboets aktiver og passiver i perioden fra  

 konkursdekretets afsigelse indtil konkursens slutning.
Stk. 2. Endvidere omfatter konkursindkomsten skyldnerens indtægter  

 og udgifter fra begyndelsen af det indkomstår, hvori konkursdekretet afsiges,  

 og indtil dekretets afsigelse.
Skyldnerens A-indkomst eller indkomst fra  

 driften eller deltagelse i driften af en ægtefælles virksomhed omfattes dog  

 ikke af konkursindkomsten.
 Stk. 3. Konkursindkomsten omfatter ikke udbytter efter  

 personskattelovens § 8 a, stk. 1.
§ 8. Løn, understøttelse og andre ydelser, der udbetales til  

 skyldneren fra boet, medregnes i skyldnerens indkomst.
Har boet givet  

 skyldneren adgang til at benytte en fast ejendom som bolig, beskattes  

 skyldneren af lejeværdien, der opgøres på samme måde, som hvis konkurs ikke  

 var indtrådt.
Indtægterne medregnes i den del af indkomsten, der ikke indgår  

 i konkursindkomsten.
§ 9. Kildeskattelovens § 25 A finder ikke anvendelse, hvis den  

 ægtefælle, der ejer virksomheden, er under konkurs ved udgangen af  

 indkomståret.
Kildeskattelovens § 25 A, stk. 7, gælder dog fra indkomstårets  

 begyndelse indtil konkursdekretets afsigelse.
 Stk. 2. Skyldnerens ægtefælle beskattes af løn, understøttelse og  

 andre ydelser, der udbetales den pågældende af boet, uanset boet er indtrådt  

 i en eventuel lønaftale mellem ægtefællerne.
§ 10. Er der truffet bestemmelse om, at konkursindkomsten er  

 skattepligtig, skal skyldneren indgive særskilte selvangivelser vedrørende  

 denne indkomst for det indkomstår, hvori konkursdekretet afsiges, for hvert  

 af de følgende hele indkomstår under konkursen, samt for perioden fra  

 begyndelsen af det sidste indkomstår under konkursen og indtil konkursens  

 slutning.
Selvangivelserne skal indgives inden udløbet af den frist, der  

 gælder for indgivelse af selvangivelse for det indkomstår, hvori konkursen  

 sluttes.
 Stk. 2. Bostyret skal bistå skyldneren med selvangivelsen.
 § 11. Er der truffet bestemmelse om, at konkursindkomsten er  

 skattepligtig, opgøres konkursindkomsten efter skattelovgivningens regler om  

 opgørelse af almindelig og særlig indkomst med de ændringer, der følger af  

 denne lov.
 Stk. 2. I konkursindkomsten medtages endvidere 80 pct. af hvert  

 indkomstårs udbytteindkomst, der overstiger beløbsgrænsen i  

 personskattelovens § 8 a, stk. 2 og 3.
 Stk. 3. Skyldnerens eller dennes ægtefælles betaling af leje til  

 konkursboet indtægtsføres ikke hos boet og kan heller ikke fradrages hos  

 skyldneren eller ægtefællen.
Stk. 4. Beløb som nævnt i § 8, og § 9, stk. 2, fradrages i  

 konkursindkomsten.
Det gælder dog ikke lejeværdi af fast ejendom.
Stk. 5. Konkursindkomsten beskattes som særlig indkomst.
Ved  

 skattens beregning foretages et fradrag i konkursindkomsten på 100.000 kr.
 § 12. I det indkomstår, hvori konkursdekretet afsiges, og senere  

 indkomstår kan underskud fra tidligere indkomstår ikke fradrages i indkomst  

 hos skyldneren eller dennes ægtefælle, jf. dog stk. 2 og 5.
 Stk. 2. Underskud hos skyldneren fra tidligere indkomstår, som  

 efter personskattelovens § 13, stk. 1 og 2, eller virksomhedsskattelovens §  

 13, stk. 4, kan fratrækkes i den skattepligtige indkomst eller i  

 virksomhedsindkomsten i det indkomstår, hvori konkursdekretet afsiges, kan  

 fratrækkes i konkursindkomsten.
 Stk. 3. Inden for perioden fra begyndelsen af det indkomstår,  

 hvori konkursdekretet afsiges, og indtil konkursens slutning, kan underskud  

 ved opgørelsen af konkursindkomsten i de enkelte indkomstår fremføres eller  

 tilbageføres til fradrag i konkursindkomsten i de øvrige indkomstår.
 Stk. 4. Underskud i konkursindkomsten kan ikke fradrages i den  

 øvrige indkomst hos skyldneren eller dennes ægtefælle i indkomstår, hvor  

 skyldnerens bo er under konkursbehandling eller senere indkomstår.
Stk. 5. Underskud fra ejerens virksomhed for året før det  

 indkomstår, hvori skyldneren erklæres konkurs, eller for tidligere  

 indkomstår, som blev fradraget hos skyldnerens ægtefælle i det pågældende år,  

 kan ikke fremføres til fradrag i det indkomstår, hvori skyldneren erklæres  

 konkurs, eller senere indkomstår hos ægtefællen.
Sådanne underskud kan  

 fradrages i konkursindkomsten efter reglerne i stk. 2.
 Stk. 6. Ved opgørelsen af virksomhedens underskud hos skyldnerens  

 ægtefælle nedsættes ægtefællens indtægter, der ikke vedrører virksomheden,  

 med ægtefællens udgifter, der ikke vedrører virksomheden.
 Stk. 7. I øvrigt gælder reglerne i personskattelovens § 13,  

 virksomhedsskattelovens § 13 og lov om særlig indkomstskat § 9 med de  

 ændringer, der følger af ovenstående.
 § 13. Sluttes et konkursbo uden tvangsakkord i konkurs eller  

 gældssanering i konkurs efter konkurslovens § 144, bortfalder skattefriheden  

 efter § 6 og de særlige beskatningsregler i §§ 7 - 12. Den almindelige og  

 særlige indkomst for de enkelte indkomstår under konkursen selvangives i så  

 fald efter de frister, der gælder for indgivelse af selvangivelse for det  

 indkomstår, hvori konkursen sluttes.
Kapitel 4 Fælles bestemmelser § 14. Bestemmelse om skattepligt træffes, hvis det skønnes, at  

 konkursindkomsten opgjort efter fradrag af tidligere års underskud overstiger  

 100.000 kr.
Skattemyndigheden kan undlade at træffe bestemmelse om  

 skattepligt, hvis det må antages, at kun en mindre del af skatten kan  

 inddrives.
 § 15. Bostyret skal indgive genpart af statusoversigten samt af en  

 eventuel indberetning og resultatopgørelse, jf. konkurslovens § 116, til  

 skattemyndigheden samtidig med indgivelsen til skifteretten.
 Stk. 2. Afgørelse om eventuel skattepligt skal træffes inden tre  

 måneder efter modtagelsen af de i stk. 1 nævnte oplysninger.
Stk. 3. Der kan senere træffes bestemmelse om skattepligt, hvis  

 der indgår et aktiv i boet, som enten ikke var nævnt i bostyrets oplysninger  

 efter stk. 1, eller hvis tilhør til boet måtte anses for usikker eller  

 omstridt.
Det påhviler bostyret at give skattemyndigheden særskilt meddelelse  

 om sådanne ændringer.
Afgørelse om, at konkursindkomsten er skattepligtig,  

 skal træffes inden fire uger fra meddelelsens modtagelse.
Stk. 4. En afgørelse, der pålægger skattepligt, kan påklages af  

 bostyret eller skyldneren senest tre måneder efter afgørelsen.
Foreligger  

 klageinstansens afgørelse om, at skattepligten skal fastholdes, ikke senest  

 tre måneder efter klagens modtagelse, bortfalder skattepligten.
 § 16. For formueskattepligtige omfattet af denne lov, hvis bo  

 tages under konkursbehandling, ansættes den skattepligtige formue for alle  

 indkomstår, der udløber under konkursen, under hensyn til, at nettoværdien af  

 aktiver og passiver, der inddrages under konkursen, ansættes til 0 kr.
 § 17. Skatteministeren kan fastsætte regler om, til hvilke  

 myndigheder opgørelser m.v. skal indgives, og hvilke myndigheder, der træffer  

 afgørelser efter denne lov.
Stk. 2. Skatteministeren kan fastsætte regler om adgangen til at  

 klage over skattemyndighedernes afgørelse.
Det kan i disse regler fastsættes,  

 at klageinstansens afgørelser ikke kan indbringes for højere administrativ  

 myndighed.
 § 18. Med bøde straffes den, der forsætligt eller ved grov  

 uagtsomhed:
1) undlader at indsende de i § 15, stk. 1 og 3, omhandlede oplysninger, 2) afgiver urigtige eller vildledende oplysninger til brug for afgørelsen  

 om skattepligt efter § 14, jf. § 15, stk. 2 og 3.
 Stk. 2. Er forholdet begået med forsæt til at unddrage det  

 offentlige skat, eller foreligger der i øvrigt skærpende omstændigheder, kan  

 straffen stige til hæfte eller fængsel indtil 2 år.
§ 19. Sager om overtrædelser af denne lov behandles som  

 politisager.
De retsmidler, der er nævnt i retsplejelovens kapitel 73 og 75 b  

 finder anvendelse i samme omfang som i statsadvokatsager.
 § 20. Skønnes overtrædelsen ikke at ville medføre højere straf end  

 bøde, kan skatteministeren eller den han bemyndiger dertil, tilkendegive den  

 pågældende, at sagen kan afgøres uden retslig forfølgning, såfremt han  

 erkender sig skyldig i overtrædelsen og erklærer sig rede til inden for en  

 nærmere angivet frist, der efter begæring kan forlænges, at betale en i  

 tilkendegivelsen angivet bøde.
 Stk. 2. Med hensyn til den i stk. 1 nævnte tilkendegivelse finder  

 bestemmelsen i retsplejeloven om indholdet af anklageskrift i politisager  

 tilsvarende anvendelse.
 Stk. 3. Betales bøden i rette tid, eller bliver den efter  

 stedfunden vedtagelse inddrevet eller afsonet, bortfalder videre forfølgning.
 § 21. Loven træder i kraft dagen efter bekendtgørelsen i  

 Lovtidende og har virkning for konkursboer, hvor fristdagen efter  

 konkursloven er den 2. oktober 1990 eller senere.
 § 22. Loven gælder ikke for Færøerne og Grønland.
Bemærkninger til lovforslaget Almindelige bemærkninger Lovforslaget er et led i regeringens marginalskattepakke, der består af i  

 alt 6 lovforslag.
Det samlede formål med de 6 lovforslag er at sænke  

 marginalskatterne og tilvejebringe finansiering heraf.
 Der henvises til bemærkninger til det samtidig hermed fremsatte forslag  

 til lov om ændring af forskellige skattelove (Marginalskattelettelser m.v.),  

 hvor der dels redegøres nærmere for baggrunden for de fremsatte lovforslag,  

 dels gives en kort beskrivelse af indholdet af alle 6 lovforslag.
 Det foreliggende forslag til konkursskattelov, hvorefter indkomsten i  

 konkursboet normalt er fritaget fra beskatning, og underskud i indkomsten  

 ikke kan fremføres efter konkursen, skal ses i sammenhæng med forslaget om  

 begrænsning af retten til at fremføre underskud ved akkord, som også indgår i  

 marginalskattepakken.
 Forslaget bygger på skattelovrådets anbefalinger i betænkning nr. 1101 fra  

 1987.
Gældende regler Ved afsigelse af et konkursdekret fratages skyldneren efter konkurslovens  

 regler rådigheden over sin formue.
Rådigheden over de aktiver, som indgår i  

 konkursboet overgår i stedet til en bobestyrelse, der handler på  

 kreditorernes vegne.
Konkursbehandlingen har til formål at fordele aktiverne  

 i konkursboet mellem de kreditorer, som ved konkursdekretets afsigelse havde  

 et krav imod skyldneren.
I modsætning til tvangsakkord og gældssanering  

 medfører en konkursbehandling ikke, at skyldneren frigøres for den del af  

 gælden, som ikke dækkes af konkursboet.
Konkursboet er ikke noget selvstændigt skattesubjekt.
Uanset konkursen  

 skal skyldneren derfor opgøre en skattepligtig indkomst, hvori også indgår  

 gevinster og tab, som konkursboet realiserer.
Er det en fysisk person, der går konkurs, vedkommer krav på skat under  

 konkursen ikke konkursboet; det gælder både, når skatterne vedrører det år,  

 hvori konkursdekretet afsiges, og når skatterne vedrører senere indkomstår  

 under konkursen.
Er det et selskab, der går konkurs, behandles skatterne både  

 for konkursåret og for senere år som såkaldte massekrav, det vil sige som  

 krav, der vedrører konkursboet og fyldestgøres forud for andre krav, fordi de  

 anses for at stamme fra bostyrets behandling af konkursboet.
 For både selskaber og personer gælder, at krav på indkomstskat forud for  

 konkursen anmeldes i konkursboet og fyldestgøres på lige linje med andre krav  

 efter konkurslovens § 97 (som såkaldte »simple krav«).
 I praksis tillader skattemyndighederne ofte, at konkursboets indkomst ikke  

 selvangives, når man umiddelbart af konkursboets regnskaber kan se, at der  

 ikke vil indtræde nogen beskatning i anledning af boets realisation.
 Konkursen har ingen betydning for skyldnerens adgang til at fremføre  

 underskud.
Efter gældende regler kan underskud fremføres i op til 5 år.
Dog er der i  

 december 1987 gennemført nogle begrænsninger af retten til  

 underskudsfremførsel for selskaber.
Disse regler findes i ligningslovens §  

 15, stk. 3-6. Begrænsningerne går ud på, at selskabers underskud fra  

 tidligere år ikke kan fratrækkes i nettokapitalindtægter i selskabet, hvis  

 mere end 50 pct. af aktiekapitalen ved det pågældende års udløb ejes af andre  

 aktionærer end ved begyndelsen af det tidligere indkomstår, hvori der  

 konstateres et underskud.
Formålet med reglerne i ligningslovens § 15, stk.  

 3-6, er at forhindre, at passive investorer opkøber et selskab, hvori der kun  

 er et underskud, for at udnytte underskuddet til at gøre afkast af  

 finansielle aktiver, som indskydes i det tomme selskab, skattefrie, indtil  

 underskuddet er brugt op.
 De gældende regler forhindrer ikke fremførsel af underskud i  

 erhvervsmæssig indkomst.
Forslaget Det har været genstand for kritik, at underskud kan fremføres efter en  

 konkurs.
I konkurs kan der ganske vist gives gældssanering, sådan at gælden  

 helt eller delvis bortfalder.
Selv om dette ikke sker, og skyldneren derfor  

 hæfter for den gæld, der ikke er dækket gennem konkursen, vil det i praksis  

 formodentlig ofte vise sig, at skyldneren ikke får betalt den gæld, der ikke  

 er blevet dækket gennem konkursen.
Gælden kan hidrøre fra fradragsberettigede  

 udgifter, og reglen om underskudsfremførsel vil derfor kunne medføre, at der  

 gives fradrag for udgifter, der aldrig betales.
Det foreslås derfor, at  

 underskud ikke kan fremføres efter en konkurs.
 Det foreslås endvidere, at konkursboets indkomst i almindelighed ikke  

 beskattes, så længe konkursen består, medmindre det under visse  

 forudsætninger forlanges af skattemyndigheden indenfor en kortere frist.
 Boet bliver efter forslaget ikke et selvstændigt skattepligtigt subjekt.  

 Det skal i skattemæssig henseende fortsat betragtes som en del af skyldnerens  

 indkomst og formue, der blot undtages fra beskatning eller undergives  

 særskilt beskatning.
 Fristen for skattemyndigheden til at kræve beskatning er sat til 3 måneder  

 fra det tidspunkt, hvor den modtager en opgørelse over boets aktiver fra  

 bostyret.
I almindelighed indeholder boet ikke sådanne indkomster, at det vil være  

 rimeligt at forlange selvangivelse indgivet.
Ved fast ejendom kan der dog  

 foreligge store genvundne afskrivninger, der skal beskattes, selvom  

 ejendommen er uden friværdi på grund af høj belåning.
Tilsvarende forhold kan  

 gøre sig gældende for skibe, driftsmidler, store besætninger af husdyr og  

 store varelagre.
Det foreslås derfor, at skattemyndighederne kan forlange  

 selvangivelse indgivet, hvis der er grundlag for at antage, at indkomsten i  

 konkursboet overstiger 100.000 kr. efter fradrag af eventuelle underskud for  

 tidligere indkomstår.
Skattemyndigheden bør dog ikke uden videre forlange  

 selvangivelsen indgivet, blot fordi der må forventes indkomster i boet over  

 dette beløb.
Myndigheden må også overveje, om der er muligheder for at få en  

 rimelig del af skatten inddrevet.
 Hvis der senere sker ændringer i sammensætningen af boets aktiver, som  

 ville have medført, at myndighederne skulle have erklæret boet  

 skattepligtigt, hvis myndigheden havde kendt dem, kan myndigheden træffe ny  

 afgørelse om skattepligt.
 Det vil herefter antagelig kun være sjældent, at konkursboet bliver  

 skattepligtigt.
Hvis der træffes beslutning om, at konkursboet bliver skattepligtigt,  

 indgives selvangivelse for hvert indkomstår under konkursen.
Alle års  

 selvangivelser indgives dog først samtidig med fristen for indgivelse af det  

 sidste års selvangivelse.
Denne ordning er foreslået med henblik på, at  

 underskud opstået under bobehandlingen kan frem- eller tilbageføres til andre  

 år under konkursen.
Bliver det endelige resultat, at der opstår et overskud  

 til beskatning, foreslås det, at overskuddet beskattes som særlig indkomst.  

 Det forhold, at særlig indkomst beskattes proportionalt sammenholdt med  

 adgangen til at frem- og tilbageføre underskud i konkursboet, gør det i vid  

 udstrækning muligt for kurator at vælge det bedste tidspunkt at realisere  

 boets aktiver på ud fra rent forretningsmæssige synspunkter uden samtidig at  

 skulle skele til, hvilket tidspunkt, der giver den laveste skat.
 Herved undgås i videst muligt omfang konflikter mellem bostyret, der  

 handler på kreditorernes vegne, og skyldneren, der hæfter for boskatten.
Af samme grund foreslås også at skyldnerens underskud fra tidligere år kan  

 fremføres til fradrag i konkursboets indkomst i alle konkursårene.
Kan  

 underskuddet herefter fratrækkes i det første af årene under konkursen, kan  

 det også fradrages i senere år under konkursen, selvom den sædvanlige 5 års  

 begrænsning i retten til at fremføre underskud herved overskrides.  

 Underskuddet kan kun fradrages i konkursboets indkomst, men derimod ikke i  

 anden indkomst hos skyldneren eller dennes ægtefælle.
Endvidere foreslås i det samtidigt fremsatte forslag til lov om ændring af  

 forskellige skattelove og konkursloven (Underskud ved tvangsakkord udenfor  

 konkurs og gældssanering udenfor konkurs m.v. og ændringer som følge af  

 konkursskatteloven) en ændring af konkursloven, hvorefter krav på  

 selskabsskat, der stammer fra et selskabs indkomst, mens det er under  

 konkurs, ikke længere fyldestgøres forud for, men på linje med andre  

 kreditorers krav.
Herved skabes større skattemæssig ligebehandling af  

 selskaber og personer, der erklæres konkurs.
Der sker samtidig en begrænsning  

 af fortrinsberettigede krav i konkurs, som er ønskelig, fordi den kommer alle  

 kreditorer til gode.
 Provenu.
De provenumæssige virkninger af dette og det samtidigt fremsatte forslag  

 til lov om ændring af forskellige skattelove og konkursloven (Underskud ved  

 tvangsakkord udenfor konkurs og gældssanering udenfor konkurs m.v. og  

 ændringer som følge af konkursskatteloven) er meget vanskelige at bedømme på  

 grund af manglende statistiske oplysninger.
Muligheden for skattefritagelse  

 af konkursindkomsten må antages alene at medføre et yderst beskedent  

 provenutab.
Til gengæld vil den foreslåede begrænsning i adgangen til at  

 fremføre underskud efter konkurs og efter gældsnedsættelse gennem  

 tvangsakkord, gældssanering og frivillig akkord medføre et merprovenu.
Det  

 fulde merprovenu vil dog ikke straks fremkomme, idet de fremførte underskud  

 normalt ikke kan udnyttes fuldt ud det første år, men først i løbet af den  

 5-årige fremførselsperiode.
 Det er rent skønsmæssigt anslået, at merprovenuet for de to lovforslag  

 under eet vil være af størrelsesordenen 200 mill. kr. for 1991 og 500 mill.  

 kr. for 1992. Heraf skønnes ca. 50 mill. kr. og ca. 125 mill. kr. at tilfalde  

 kommunerne.
 Administrative konsekvenser.
 Forslagene skønnes ikke at have væsentlige administrative konsekvenser.
Bemærkninger til de enkelte bestemmelser Kapitel 1 indeholder bestemmelser om lovens anvendelsesområde.
Kapitel 2  

 (§§ 2 - 5) indeholder reglerne om beskatning ved selskaber m.v.'s  

 konkurs.
Kapitel 3 (§§ 6 - 13) indeholder reglerne om beskatning ved  

fysiske personers konkurs, mens kapitel 4 (§§ 14 - 22) indeholder  

 visse fælles regler om beskatningen for selskaber m.v. og fysiske  

 personer ved konkurs.
 Til § 1.
 Bestemmelsen afgrænser lovens anvendelsesområde til kun at omfatte  

 konkurser ved danske skifteretter.
Udenlandske domstoles og myndigheders afgørelser vedrørende konkurs,  

 tvangsakkord og anden lignende insolvensbehandling tillægges som udgangspunkt  

 ikke konkursskattemæssig betydning.
Der gælder dog den undtagelse, at  

 underskudsfremførsel afskæres efter reglerne i forslagets § 4 og § 12, hvis  

 justitsministeren tillægger afgørelserne virkning her i landet efter  

 konkurslovens § 6. Den foreslåede skattefrihed for konkursboer er imidlertid  

 knyttet til de særlige danske konkursretlige forhold, og det foreslås derfor,  

 at skattefriheden ikke gælder for udenlandske konkursboer m.v.
 Til § 2.
Bestemmelsen indeholder forslaget om, at selskaber, foreninger, og fonde  

 m.fl., der undergives konkursbehandling, undtages fra beskatning af  

 konkursindkomsten.
Der er dog ikke tale om overgang til skattefri virksomhed  

 som nævnt i selskabsskattelovens § 5, stk. 4, og retsvirkningerne heraf  

 gælder ikke ved konkurs.
Undtagelsen omfatter hele det indkomstår, hvori konkursdekretet afsiges.  

 Man skal således ikke dele det pågældende indkomstårs indkomster op i  

 indkomster før konkursen og indkomster efter konkursen.
Det er en stor  

 praktisk lettelse.
Normalt vil et konkursramt selskab blive afmeldt  

 selskabsregisteret ved konkursens slutning.
Når afmelding undtagelsesvis ikke  

 sker, får det betydning at fastlægge tidspunktet for konkursens slutning.  

 Herom gælder samme regler som for fysiske personer, hvor skattefriheden  

 ophører ved boets afslutning ved udlodning eller ved tvangsakkord, jf.  

 bemærkningerne til § 6. Når selskabet er undtaget fra indkomstbeskatning,  

 skal det ikke indgive selvangivelser.
Endvidere bortfalder eventuel  

 tilladelse til sambeskatning.
Dødsboer under konkurs er ikke omfattet af forslaget.
De foreslås i stedet  

 behandlet efter de almindelige dødsboskatteregler.
 Til §§ 3 og 4.
I § 3 afgrænses konkursindkomsten, der opgøres efter de almindelige  

 regler.
Når konkursindkomsten er skattepligtig, beskattes den ligesom anden  

 selskabsindkomst med 40 pct., idet der dog ved selve skatteberegningen gives  

 et fradrag på 100.000 kr.
Ved beregningen af skatten foreslås det, at der foretages et fradrag på  

 100.000 kr. i konkursindkomsten.
Dette forslag hænger sammen med, at det i §  

 15 foreslås, at skattemyndighederne skal erklære boet skattepligtigt, hvis  

 det må skønnes, at indkomsten i boet overstiger de samme 100.000 kr.
Den proportionale skatteprocent betyder, at det bliver af mindre  

 betydning, i hvilket år en eventuel avance realiseres.
For at lette kurators  

 arbejde med realiseringen foreslås endvidere i § 4, at underskud ved  

 indkomstopgørelsen i de enkelte perioder både kan frem- og tilbageføres til  

 andre år under konkursen.
Endvidere kan underskud fra indkomstår før  

 konkursen, der kan fradrages i konkursboets første indkomstår også fradrages  

 i senere år, selvom 5-års begrænsningen for underskudsfremførsel i  

 ligningslovens § 15 overskrides.
I § 4, stk. 3, foreslås, at sambeskatning  

 ikke kan ske, hvis et selskab kommer under konkurs.
Bestemmelsen gælder både,  

 når selskabet m.v. er skattepligtigt af konkursindkomsten, og når selskabet  

 m.v. ikke er skattepligtigt.
Det betyder, at det tidligere sambeskattede  

 selskabs underskud ikke kan fradrages i positiv indkomst i andre af  

 koncernens selskaber i det år, hvor konkursdekretet afsiges, eller senere.
I  

 § 3 foreskrives, at evt. selvangivelser skal indgives for hvert år under  

 konkursen, men først samtidig med selvangivelsen for det år, hvor konkursen  

 sluttes.
Forslaget ændrer ikke de almindelige regler om regnskabspligt.  

 Skatten skal betales indenfor de frister, der gælder for det år, hvor  

 konkursen sluttes.
 Til § 5.
 Bestemmelsen indeholder et forslag om, at de særlige konkursskatteregler  

 bortfalder, hvis konkursen over selskabet ophæves, fordi selskabet viser sig  

 solvent, og der derfor ikke har været grund til at erklære selskabet konkurs.
 Til §§ 6 og 7.
 §§ 6 og 7 indeholder forslaget om skattefrihed af indkomst fra  

 konkursboets aktiver for fysiske personer.
Skattefriheden omfatter indkomsten fra konkursboets aktiver og passiver.  

 Udbytteindkomst, hvoraf der skal betales en endelig udbytteskat på 25 pct.  

 ifølge det samtidigt fremsatte forslag om ophævelse af dobbeltbeskatningen af  

 aktieudbytter, omfattes ikke af konkursindkomsten.
Det betyder, at  

 udbytteskatten uanset den indtrufne konkurs bliver ved med at være endelig.
 Hvis indkomst efter konkursdekretets afsigelse inddrages under  

 konkursbehandlingen, medtages indkomsten i konkursboet fra det tidspunkt,  

 hvor indkomsten er erhvervet, dog tidligst fra og med det år, hvor  

 konkursdekretet afsiges.
Under konkursen indgår skyldnerens indtægter ved den pågældendes øvrige  

 virksomhed ikke i konkursboet.
Det samme gælder skyldnerens eventuelle  

 indtægter fra aktiver, der ikke kan inddrages under konkursen, f.eks.  

 båndlagte aktiver.
I det år, hvor skyldneren erklæres konkurs, omfatter skattefriheden af  

 tekniske grunde hele skyldnerens indkomst, ikke blot boets indkomst.
Det  

 gælder dog ikke indkomst, der stammer fra midler, der ikke kan inddrages  

 under konkursen, som f.eks. båndlagte aktiver, eller skyldnerens indkomst ved  

 øvrig virksomhed efter konkursen, der som foran anført ikke indgår i  

 boet.
Skyldnerens A-indkomst i konkursåret er heller ikke omfattet af  

 skattefriheden.
Indkomst, som skyldneren oppebærer, fordi han driver  

 ægtefællens virksomhed eller er medarbejdende ægtefælle, er heller ikke  

 omfattet af skattefriheden.
Ved den foreslåede ordning undgår man i almindelighed både at skulle  

 skelne mellem boets aktiver og skyldnerens aktiver og mellem indkomst før og  

 efter konkursdekretets afsigelse.
Dette er en stor praktisk lettelse.  

 A-indkomsten er ikke omfattet af skattefriheden, fordi A-skatten indeholdes  

 løbende af en arbejdsgiver for skyldneren og derfor kan være betalt, når  

 konkursen indtræder.
Indkomst fra ægtefællens virksomhed er ikke omfattet af  

 skattefriheden, fordi ægtefællerne selv i en vis udstrækning er herre over,  

 hvor meget indkomst, der overføres.
 Skattefriheden ophører ved konkursboets slutning ved udlodning,  

 tvangsakkord i konkurs eller gældssanering i konkurs.
Ifølge konkurslovens § 148 gælder, at når boets aktiver er realiseret,  

 dets tilgodehavende inddrevet og mulige tvister afgjort, udarbejder kurator  

 udkast til regnskab og udkast til endelig udlodning.
Ifølge § 150 indkaldes  

 herefter til skiftesamling til behandling af udkastene.
Når skifteretten har  

 stadfæstet udkastet til regnskab og udlodning, og ankefristen er udløbet (4  

 uger), udbetales dividenden, jf. § 152.
Endvidere er der ifølge konkurslovens § 149 mulighed for, at skifteretten  

 bestemmer, at endeligt regnskab og udlodning vedrørende nærmere afgrænsede  

 dele af boet udskydes, f.eks. på grund af verserende retssager.
Bestemmelsen  

 giver også mulighed for at afsætte beløb til dækning af  

 eventualforpligtelser.
 Ved konkursboets afslutning ved udlodning forstås tidspunktet, når  

 ankefristen efter konkurslovens § 152 er udløbet for udkastet efter lovens §  

 148. Tidspunktet udskydes ikke, fordi skifteretten anvender lovens § 149. Har  

 skifteretten anvendt konkurslovens § 149, og fremkommer der skattepligtige  

 fortjenester efter ankefristens udløb, er disse ikke omfattet af reglerne om  

 konkursindkomsten.
 Til § 8.
Konkursboet og skyldneren er principielt samme skattesubjekt, idet  

 konkursboets indkomst beskattes hos skyldneren.
Det er derfor nødvendigt med  

 den foreslåede bestemmelse om, at skyldneren beskattes af vederlag, som  

 konkursboet udbetaler.
Beskatningen hos skyldneren omfatter alle ydelser, som  

 ville være skattepligtige mellem to uafhængige personer.
Overladelse af genstande til skyldnerens brug anses ikke som en  

 skattepligtig ydelse.
Hvis konkursboet f.eks. vederlagsfrit stiller en bil  

 til rådighed for skyldneren, er der ikke tale om en skattepligtig ydelse.
Lejeværdi af fast ejendom beskattes hos skyldneren, når boet stiller den  

 faste ejendom til rådighed for skyldneren.
Lejeværdien opgøres efter de  

 regler, skyldneren har anvendt inden konkursen.
Man anvender altså ikke den  

 objektive udlejningsværdi, hvis skyldneren har anvendt procentreglerne.
 Til § 9.
 Det foreslås i bestemmelsen, at de almindelige regler om ægtefællers  

 beskatning af virksomhedsindkomst ikke gælder, hvis den ægtefælle, der ejer  

 virksomheden, kommer under konkurs, og rådigheden derved overføres til boet.
De almindelige regler går i korthed ud på, at den ægtefælle, der driver  

 virksomheden, også beskattes af indkomsten, selv om den anden er ejer.
Hvis  

 begge ægtefæller arbejder i virksomheden, sker beskatningen hos den, der i  

 overvejende grad driver virksomheden, mens den anden ægtefælle eventuelt  

 beskattes som medarbejdende ægtefælle.
Den anden ægtefælle kan også have  

 indgået en lønaftale og beskattes i så fald efter denne.
 Disse regler er mindre hensigtsmæssige i en konkurssituation, hvor begge  

 ægtefæller ofte ophører med at arbejde i virksomheden, samtidig med at  

 rådigheden overgår til konkursboet.
Det foreslås derfor, at beskatningen sker hos ejerens konkursbo, og at  

 både ejeren, jf. forslaget til § 8, og ægtefællen beskattes for det arbejde,  

 de eventuelt udfører og får betaling for af konkursboet.
Konkursboet har  

 pligt til at indeholde A-skat.
 Til § 10.
§ 10, stk. 1, indeholder forslaget om at alle det skattepligtige  

 konkursbos selvangivelser indgives under eet i det sidste år.
Forslaget  

 ændrer ikke de almindelige regler om regnskabspligt eller de almindelige  

 regler om skyldnerens (eller dennes ægtefælles) hæftelse for skatten.
Skatten  

 indbetales til de terminer, der gælder for det sidste år.
 En skyldner under konkurs har som hovedregel en retlig interesse i og  

 således krav på oplysninger, som boet er i besiddelse af, og som er af  

 betydning for opfyldelsen af skyldnerens pligt til at indgive selvangivelse  

 samt dennes stillingtagen til spørgsmål om påklage af afgørelsen om  

 skattepligt.
Bostyret skal derfor som udgangspunkt på skyldnerens anmodning udlevere  

 disse oplysninger til skyldneren.
Bostyret kan dog i særlige tilfælde  

 begrænse skyldnerens adgang til de nævnte oplysninger, for så vidt det findes  

 nødvendigt af hensyn til varetagelsen af boets interesser over for  

 tredjemand.
 En eventuel tvist om adgangen til eller omfanget af de nævnte oplysninger  

 kan påkendes af skifteretten.
Den foreslåede regel i § 10, stk. 2, om at bostyret skal bistå med  

 selvangivelsen medfører ingen ændring heri, men indebærer, at kurator skal  

 hjælpe skyldneren med at udfærdige denne selvangivelse.
Det skal  

 understreges, at det uanset denne regel er skyldnerens ansvar, at  

 selvangivelse indgives.
 Til § 11.
§ 11 indeholder bestemmelserne om konkursboets indkomst, når boet  

 undtagelsesvist bliver skattepligtigt.
For så vidt angår indtægter og  

 udgifter, der indgår i konkursboet, foretages en normal indkomstopgørelse.
Da  

 det imidlertid samtidig foreslås, at indkomsten beskattes som særlig indkomst  

 med 50 pct., anvendes virksomhedsskatteordningen ikke, jf. nærmere forslaget  

 til lov om ændring af forskellige skattelove og konkursloven (Underskud ved  

 tvangsakkord udenfor konkurs og gældssanering udenfor konkurs m.v. og  

 ændringer som følge af konkursskatteloven). Eventuelle vederlag, som boet  

 udbetaler skyldneren, fratrækkes i boet og beskattes hos skyldneren, jf.  

 bemærkningerne til § 8.
Lejeværdi af konkursboets faste ejendom beskattes alene hos skyldneren,  

 når denne benytter ejendommen, jf. den foreslåede bestemmelse i § 8. Efter  

stk. 4 kan lejeværdien i sådanne tilfælde ikke fratrækkes i boets  

 indkomst.
Eventuel leje, som skyldneren betaler for brug af ejendommen,  

 beskattes ikke hos boet og kan heller ikke fradrages hos skyldneren.
Dette er  

 en konsekvens af, at konkursboets indkomst beskattes hos skyldneren.
I stk. 5 foreslås det, at der ved beregningen af skatten foretages  

 et fradrag på 100.000 kr. i konkursindkomsten.
Forslaget hænger sammen med,  

 at det i § 15 foreslås, at skattemyndighederne kun skal erklære  

 konkursindkomsten skattepligtig, hvis det må skønnes, at konkursindkomsten  

 overstiger de samme 100.000 kr.
Udbytteindkomst, hvor udbytteskatten ikke er endelig, skal efter forslaget  

 om ophævelse af dobbeltbeskatningen af aktieudbytte beskattes med 40 pct. af  

 beløb over et bundfradrag på 26.400 kr. for enlige og 52.800 kr. for  

 ægtefæller.
Beløbsgrænserne er pristalsregulerede.
Når konkursboet er  

 skattefrit, tilbagebetales den indeholdte skat.
Hvis boet er skattepligtigt,  

 foreslås det at fastholde beskatningen med 40 pct. af beløb, der overstiger  

 bundfradragene, sådan som det er foreslået udenfor konkurstilfældene.
Teknisk  

 opnås dette ved at medtage 80 pct. af udbytteindkomsten i konkursindkomsten,  

 der beskattes som særlig indkomst med 50 pct.
Hvis skyldneren både har  

 udbytteindkomst, der ikke indgår i konkursboet, fordi den er båndlagt, og har  

 udbytteindkomst, der indgår i konkursboet, fordeles bundfradraget  

 forholdsmæssigt mellem udbytter indenfor og udbytter udenfor  

 konkursindkomsten.
 Til § 12.
 Bestemmelsen indeholder forslaget om begrænsning af adgangen til at  

 fremføre underskud for personer.
Stk. 1. og 2 indeholder reglerne om, at skyldnerens underskud fra  

 årene før konkursen ikke kan fremføres til tiden efter konkursen.
Forbuddet i  

stk. 1 mod fremførsel omfatter både underskud i den skattepligtige  

 indkomst, underskud i den personlige indkomst (som kun har betydning for 6 og  

 12 pct.-skatten efter de gældende regler) og underskud i  

 virksomhedsindkomsten.
Forslaget afskærer ikke adgangen til at fremføre  

 resterende virksomhedsskat efter virksomhedsskattelovens § 10, stk. 3. Hvis  

 konkursboet er skattepligtigt, kan underskuddet iflg. stk. 2 dog  

 fremføres i boet under konkursbehandlingen uden hensyn til den tidsramme på 5  

 år, der følger af de almindelige regler om underskud.
I relation til  

 personskatteloven er det dog kun det underskud, der kan fradrages i næste års  

 skattepligtige indkomst, der kan fremføres.
Et evt. underskud i den  

 personlige indkomst efter personskattelovens § 13, stk. 3 og 4, kan ikke  

 fremføres.
Det skyldes, at konkursboet betaler proportional skat, når det er  

 skattepligtigt, og således hverken betaler 6 eller 12 pct.-skat.
Efter stk. 3 og 4 gælder for personer som for selskaber - og med  

 samme begrundelse nemlig, at kurators arbejde med at realisere boet lettes -  

 at underskud under bobehandlingen kan fremføres og tilbageføres i hele  

 perioden i konkursboets indkomst.
Denne regel ændrer ikke de almindelige  

 regler for, hvornår der opstår et skattepligtigt underskud.
Hvis skyldnerens ægtefælle driver virksomheden, er underskud fra  

 virksomheden fradragsberettiget hos denne.
Forslaget afskærer i stk.  

 5, at underskuddet fremføres efter konkursen.
Hvis underskuddet kan  

 fratrækkes hos skyldnerens ægtefælle i det indkomstår, hvor skyldneren  

 erklæres konkurs, kan det dog fremføres i konkursboets indkomst.
Det er  

 ganske samme regler, som foreslås i stk. 2 om underskud hos skyldneren selv.
Stk. 6 tager sigte på den situation, at ægtefællen, der drev  

 virksomheden, udover underskud fra virksomhed også har f.eks. underskud på en  

 fast ejendom (når renteudgifter medregnes), der ikke omfattes af konkursen.  

 Hvis ægtefællen herudover har lønindkomst, beregnes underskuddet fra  

 virksomheden ved, at man først fratrækker ejendomsunderskuddet i  

 lønindkomsten.
Et evt. positivt resultat nedsætter virksomhedens underskud.  

 Man nedsætter altså ikke virksomhedens underskud med hele  

 lønindkomsten.
 Eks.:
Skyldnerens ægtefælle har i et givet indkomstår underskud fra virksomhed,  

 der tilhører skyldneren på 500.000 kr.
Herudover har ægtefællen en  

 lønindkomst på 300.000 kr. og underskud på fast ejendom på 200.000 kr.
Indkomsten i det pågældende indkomstår udgør Lønindkomst 300.000 kr.
 Underskud (fast ejendom) 200.000 kr.
 Underskud (virksomhed) 500.000 kr.
 Underskud i alt 400.000 kr.
Hele dette underskud henføres til virksomheden.
Man formindsker altså ikke  

 virksomhedsunderskuddet med lønindkomsten, og henfører således ikke 200.000  

 kr. af »underskud i alt« til den faste ejendom.
 En gældsnedsættelse på f.eks. 350.000 kr. i forbindelse med en  

 tvangsakkord medfører herefter en nedsættelse af »underskud i alt«  

 til 50.000 kr.
Bortset fra de tilfælde, hvor ægtefællens underskud stammer fra  

 skyldnerens virksomhed, indeholder forslaget ingen begrænsninger i  

 ægtefællens ret til at fremføre underskud.
Det kan også overføres til  

 skyldneren og fradrages, evt. også i konkursboets indkomst, efter de  

 almindelige regler for, hvornår ægtefællens underskud fratrækkes i særlig  

 indkomst.
I nogle tilfælde er underskudsgivende aktiver blevet selvangivet hos  

 ægtefællen, selvom de tilhørte skyldneren.
Udenfor konkurs vil man i  

 almindelighed ikke gribe ind heroverfor.
I tilfælde af skyldnerens konkurs  

 kan det dog være nødvendigt at genoptage gamle ansættelser af ægtefællerne  

 for at placere aktiverne rigtigt og undgå, at underskuddet fra skyldnerens  

 aktiver fremføres på den anden side af konkursen.
 Til § 13.
 Bestemmelsen indeholder forslaget for personer om, at de særlige  

 konkursskatteregler bortfalder, hvis konkursen over skyldneren ophæves, fordi  

 skyldneren viser sig solvent, og der derfor ikke har været grund til at  

 erklære skyldneren konkurs.
 Til § 14.
I § 14 foreslås det, at skattemyndigheden kun kan træffe afgørelse  

 om skattepligt hvis myndigheden skønner, at konkursindkomsten overstiger  

 100.000 kr. for perioden fra begyndelsen af det indkomstår, hvori  

 konkursdekretet afsiges indtil konkursens slutning.
Myndighederne skal dog  

 ikke træffe bestemmelse om skattepligt, hvis det må antages, at kun en mindre  

 del af skatten kan inddrives.
 Til § 15.
Efter den foreslåede § 15, stk. 1, påhviler det bostyret at  

 indsende genpart af de dokumenter, der efter § 116 i konkursloven indsendes  

 til skifteretten, til skattemyndigheden.
Med den foreslåede hjemmel i § 17 er  

 det tanken, at skatteministeren i en bekendtgørelse herom vil bestemme, at  

 den kommunale skattemyndighed skal modtage opgørelserne og træffe afgørelse  

 om skattepligt i 1. instans.
Opgørelsen skal danne grundlag for afgørelsen om  

 skattepligten for konkursindkomsten.
Typisk vil afgørelsen om skattepligt  

 ikke blive truffet alene på grundlag af konkursopgørelserne.
Skyldnerens  

 selvangivelser fra årene forud for konkursen vil også blive brugt.
Bostyrets  

 værdiansættelser binder ikke skattemyndigheden, når den skal skønne over den  

 sandsynlige indkomst i boet.
I den foreslåede § 15, stk. 2, fastsættes en frist på 3 måneder  

 indenfor hvilken der skal træffes afgørelse om eventuel skattepligt.
Fristen  

 regnes fra det tidspunkt, hvor skattemyndigheden har modtaget opgørelse over  

 boets aktiver efter § 15, stk. 1. Afgørelsen skal være afsendt fra  

 skattemyndigheden inden fristens udløb, idet konkursboet ellers ikke bliver  

 skattepligtigt.
Hvis der senere sker ændringer i boets aktiver, som ville have medført  

 skattepligt, hvis skattemyndigheden havde kendt dem, kan myndigheden træffe  

 ny afgørelse om skattepligt, jf. forslagets § 15, stk. 3. Dette kan  

 f.eks. være tilfældet, hvis der senere indgår et aktiv i boet, som enten ikke  

 var omtalt i opgørelserne, eller hvis tilhør til boet måtte anses for usikker  

 eller omstridt.
Hvis en retshandel skal afkræftes for at et aktiv indgår i  

 boet må tilhørsforholdet betragtes som omstridt.
Det påhviler bostyret at  

 sende udtrykkelig meddelelse om sådanne ændringer til skattemyndigheden, hvis  

 eventuelle nye afgørelse skal foreligge inden fire uger fra modtagelsen af  

 meddelelsen, hvis afgørelsen går ud på at ændre skattefrihed til skattepligt.  

 Ellers forbliver boet skattefrit.
En afgørelse, der går ud på at fastholde en  

 tidligere afgørelse om skattepligt eller på at ændre en afgørelse om  

 skattepligt til skattefrihed, er ikke omfattet af fire ugers-fristen.  

 Forslaget afskærer hermed ikke skattemyndighederne fra at ændre en afgørelse  

 om skattepligt til skattefrihed.
Fristen er sat til fire uger svarende til den frist, der gælder for  

 kreditorernes eventuelle anke af den afsluttende boopgørelse.
Meddelelsen  

 skal være særskilt.
Heri ligger, at det ikke er tilstrækkeligt, hvis bostyret  

 nøjes med at fremsende en genpart af den afsluttende boopgørelse uden  

 udtrykkeligt at angive, hvilke aktiver der er ny.
 Det er hensigten, at den kommunale skattemyndigheds afgørelse om  

 skattepligt skal kunne påklages til den lokale told- og skatteregion, jf.  

 bemærkningerne til den foreslåede § 17. Fristen for klage er 3 måneder fra  

 afsendelsen af afgørelsen om skattepligt fra kommunen, jf. den foreslåede  

 bestemmelse i § 15, stk. 4.
 Hvis skattepligten skal fastholdes, skal regionens afgørelse være afsendt  

 til klageren inden 3 måneder fra klagens modtagelse.
 Klageberettigede er såvel konkursboet ved bostyret som konkursskyldneren.  

 Bostyrets beslutning om påklage træffes efter konkurslovens  

 afstemningsregler.
 Hvis både konkursboet og skyldneren klager, regnes fristen på 3 måneder  

 fra den først modtagne klage.
 Til § 16.
Det foreslås, at konkursboets aktiver og passiver ansættes til 0 kr. ved  

 opgørelsen af den skattepligtige formue.
Det hænger sammen med, at en  

 realistisk værdiansættelse er meget vanskelig at foretage.
 Til § 17.
Bestemmelsen bemyndiger ministeren til at tilrettelægge administrationen  

 af reglerne.
Det er hensigten at udnytte bestemmelsen, således at den  

 kommunale skattemyndighed bemyndiges til at træffe afgørelse som 1. instans,  

 mens den lokale told- og skatteregion træffer afgørelse som klageinstans.  

 Regionens afgørelse kan ikke påklages til anden administrativ instans.
 Bestemmelsen giver også ministeren ret til at fastlægge, hvilken kommunal  

 skattemyndighed, der skal træffe afgørelsen om skattepligt (regler om stedlig  

 kompetence), og hvilken kommunal skattemyndighed genparterne af de i  

 konkurslovens § 116 omtalte dokumenter samt eventuelle ændringsmeddelelser  

 derfor skal sendes til.
 Bestemmelsen giver også ministeren ret til at bestemme, hvilken  

 skattemyndighed, der skal modtage eventuelle selvangivelser vedrørende  

 konkursindkomsten.
 Til §§ 18-20.
 Bestemmelserne svarer til de straffebestemmelser, der i dag gælder efter  

 kildeskattelovens afsnit VIII om dødsboer.
