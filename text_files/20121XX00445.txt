Skriftlig fremsættelse (16. januar 2013) Kulturministeren (Marianne Jelved):
 Herved tillader jeg mig for Folketinget at fremsætte:
Forslag til lov om billedkunst og kunstnerisk formgivning (Lovforslag nr.
L 118) Forslaget til lov om billedkunst og kunstnerisk formgivning fremsættes parallelt med forslag til lov om Statens Kunstfonds virksomhed som led i kunststøttereformen, hvorom der blev indgået en politisk aftale mellem samtlige Folketingets partier den 13. juni 2012.
Reformen indebærer blandt andet en nedlæggelse af Statens Kunstråd og en overflytning af dette råds udvalg til Statens Kunstfond.
Et vigtigt element i reformen er at skabe øget ligestilling i kunststøttesystemet mellem kunsthåndværk og design og arkitektur på den ene side og de øvrige kunstområder på den anden side.
Reformen medfører derudover en række ændringer i forskellige særlove, nemlig lovene om litteratur, musik, scenekunst og film.
På billedkunstområdet fører udmøntningen af aftalen til omfattende ændringer, idet billedkunstlovens område udvides med arkitektur, kunsthåndværk og design.
Omfanget af ændringerne gør det nødvendigt at fremsætte et selvstændigt lovforslag om en ny lov for billedkunst og kunstnerisk formgivning.
Lovforslaget indebærer, at der bliver mulighed for at yde projektstøtte til arkitektur, kunsthåndværk og design på linje med de muligheder, der eksisterer for de øvrige kunstområder.
Dette har været et ønske fra Statens Kunstfonds bestyrelse og en anbefaling fra Kunststøtteudvalget, som anbefalede dette i sin rapport om det statslige kunststøttesystem fra september 2011.
 I konsekvens af kunststøttereformen vil en del af det nuværende Statens Kunstråds frie midler blive overført til arkitektur, kunsthåndværk og design.
 Det foreslås, at loven træder i kraft den 1. januar 2014.
