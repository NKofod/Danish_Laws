 Den mellemstatslige rådgivende søfartsorganisation (IMCO) har den 15.  

 november 1979 vedtaget en resolution om rekommandation vedrørende  

 arrangementer til ombordtagning og landsætning af lodser i meget store skibe.
 Rekommandationen, der findes som annex til resolutionen, har følgende  

 indhold:
 Anbefaling vedrørende arrangementer til ombordtagning og landsætning af  

 lodser i meget store skibe.
 1. I alle skibe, hvor afstanden mellem vandoverfladen  

 og det sted, hvorfra adgangen til skibet foregår, overstiger 9 meter, og det  

 tillige er hensigten at ombordtage og landsætte lodser ved hjælp af  

 falderebet rigget til sammen med en lodslejder, skal skibet være udrustet med  

 et faldereb på hver side, medmindre falderebet kan anvendes i begge sider af  

 skibet.
2. Falderebet bør være anbragt således, at det viser  

 agterover.
Når det er i brug, skal den nederste del af falderebet ligge  

 sikkert an mod skibssiden inden for den lodrette del af denne og inden for  

 den midtskibs halvdel, klar af alle udløb for overbord-vand.
Tilsvarende  

 sikre arrangementer, som måtte være bedre egnede for specielle skibstyper,  

 vil kunne accepteres.
 3. Falderebets længde skal være tilstrækkelig til at  

 sikre, at hældningsvinklen ikke overstiger 55 grader.
 4. Falderebets nederste repos skal være vandret, når  

 det er i brug.
5. Hvis mellemliggende reposer er monteret, skal de  

 være selvjusterende.
Skridribber og trin på falderebet skal være konstrueret  

 således, at et sikkert fodfæste opnås ved de hældninger, hvorunder falderebet  

 bruges.
6. Falderebet og reposerne skal på begge sider være  

 udstyret med sceptre og faste håndlister.
Hvis stræktove benyttes, skal de  

 være strakte og sikkert fastgjort.
Det lodrette mellemrum mellem håndlisterne  

 eller stræktovene og falderebets vanger skal være sikkert afspærret.
 7. Lodslejderen skal anbringes lige ved siden af  

 falderebets nederste repos med den øverste del mindst 2 meter over reposen.
 8. Om natten skal lodslejderen og falderebet være  

 tilstrækkeligt belyst i hele deres udstrækning.
9. Hvis en lem er monteret i den nederste repos for at  

 tillade passage til og fra lodslejderen, må den frie åbning ikke være mindre  

 end 750 X 750 mm.
I dette tilfælde skal den agterste del af den nederste  

 repos også være afspærret som anført under pkt. 6, og lodslejderen skal nå op  

 over reposen til falderebets håndliste.
 10. Faldereb, ophængningsarrangementer og beslag, der  

 er monteret og påtænkes anvendt i henhold til indholdet af denne  

 rekommandation, skal være til administrationens tilfredshed.
 Direktoratet skal henstille, at rederier og værfter i forbindelse med  

 ombordtagning og landsætning af lodser i meget store skibe følger den i  

 annexet til den omhandlede resolution givne anbefaling.
