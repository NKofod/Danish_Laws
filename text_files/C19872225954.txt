(Til universiteter og højere  

 læreanstalter) Hermed fremsendes aftale af 30. oktober 1987 mellem Finansministeriet og  

 Akademikernes Centralorganisation om eksterne lektorers ansættelsesforhold  

 ved universiteterne og de under Undervisningsministeriet hørende højere  

 læreanstalter.
 Aftalen har virkning fra 1. april 1987 og træder i stedet for aftale af  

 21. november 1985 om eksterne lektorers ansættelsesforhold ved  

 universiteterne og de under Undervisningsministeriet hørende højere  

 læreanstalter.
 Opmærksomheden henledes på ændring af bestemmelsen om barsel og adoption  

 samt den nyindsatte bestemmelse om barns første sygedag i § 10.
 Den samlede regulering af timelønnen i aftalens § 5 udgør pr. 1. april  

 1987 11,04 pct. i henhold til aftalens § 6.
 Timelønnen incl. regulering i henhold til § 6 udgør pr. 1. april 1987 i  

 alt 139,66 kr.
 Det bemærkes, at det hidtidige dyrtidstillæg på 13,50 kr. pr. arbejdstime  

 er indregnet i den i § 5 anførte timeløb.
Der er - i overensstemmelse med tidligere aftaler - i aftalen § 1, stk. 3,  

 optaget en bestemmelse om, at et ledigt lektorat skal opslås, medmindre det  

 besættes ved genansættelse af den hidtidige lektor.
Undervisningsministeriet  

 må i den forbindelse lægge vægt på, at eksterne lektorater besættes med  

 personer, der ikke har fuldtidsbeskæftigelse andetsteds, i den udstrækning,  

 hvori der efter gældende regler vil være grundlag for det, jfr. herved  

 ministeriet bekendtgørelse af 3. december 1975 om ansættelse i  

 professorstillinger, videnskabelige adjunkt/lektorstillinger og eksterne  

 lektorater ved de højere uddannelsesinstitutioner.
Man skal derfor henstille,  

 at en anvendelse af adgangen til at forlænge bestående ansættelsesforhold  

 uden forudgående opslag begrænses til tilfælde, hvor der forudsættes særlig  

 sagkundskab i medfør af ansættelse i anden stilling uden for institutionen,  

 eller hvor lektorstillingen i forvejen måtte være besat med en  

 ikke-fuldtidsbeskæftiget, således at der iøvrigt sker opslag af de eksterne  

 lektorater forud for udløbet af de respektive ansættelsesperioder med henblik  

 på fornyet stillingstagen til ansættelsesspørgsmålet.
Endvidere skal det fremhæves, at indplacering af en lektor på et højere  

 timetal end det i løngruppe H fastsatte kun kan ske efter forelæggelse for  

 Undervisningsministeriet.
Tiltræder Undervisningsministeriet en sådan  

 anmodning, tilstilles kopi af tiltrædelsesskrivelsen samtidig den  

 forhandlingsberettigede organisation.
 I øvrigt skal man henlede opmærksomheden på følgende i Økonomi- og  

 budgetministeriets skrivelse af 4. marts 1973 til Undervisningsministeriet  

 indeholdte bemærkninger vedrørende aftalen af 3. juli 1973:
 - Sker ansættelse for en kortere periode end 3 år, skal underretning herom  

 tilstilles Akademikernes Centralorganisation.
 - Meddelelse til lektoren om antallet af arbejdstimer, der påhviler ham i  

 semestret, bør ske snarest muligt og så vidt muligt 2 måneder inden  

 semestrets begyndelse.
 - Når lektoren er indplaceret i en bestemt løngruppe, påhviler det ham at  

 varetage de deri angivne arbejdstimer, således at der for det pågældende  

 semester ikke sker nogen efterregulering på grundlag af det faktiske timetal.  

 Det forudsættes herunder, at arbejdet tilrettelægges således, at  

 arbejdsbyrden for den enkelte lektor bliver svarende til timetallet for den  

 gruppe, hvori den pågældende er indplaceret.
 - Indplaceringen i løngruppen er kun gældende for det enkelte semester,  

 således at der i de efterfølgende semestre er mulighed for en højere eller  

 lavere indplacering.
 - Det forudsættes, at den månedlige udbetaling, jfr. § 7, stk. 2, i  

 aftalen af 30. oktober 1987 sker på grundlag af den for udbetalingsmåneden  

 gældende timeløn ifølge §§ 5-6.
 - Såfremt ansættelsesforholdet ophører ved ansættelsesperiodens udløb,  

 jfr. den nye aftales § 9, stk. 2, og genansættelse af lektoren ikke vil finde  

 sted, bør der gives den pågældende lektor besked herom så tidligt som muligt.
 - Aftalen omfatter ikke lektorer, der varetager undervisning i kliniske  

 fag ved det lægevidenskabelige studium.
 Eventuelle tvivlsspørgsmål vedrørende den foreliggende aftale forventes  

 gennem Undervisningsministeriet forelagt Finansministeriet.
 P.m.v.
 e.b.
Karen Jepsen fm.
