Nr LSF 109 Forslag til Lov om ændring af lov om skattemæssige afskrivninger m.v.  

 (Miljøforbedrende investeringer i landbrug m.v.) Fremsat af ministeren for skatter afgifter (Foighel) den 26. november 1986 Vedtaget ved tredjebehandling den 12. februar 1987 Lov nr 74 af 18/02/1987 § 1 I lov om skattemæssige afskrivninger m.v., jf. lovbekendtgørelse nr.
 368 af 6. juni 1986, som ændret ved § 1 i lov nr. 767 af 12.
 november 1986, foretages følgende ændringer:
 1. Efter § 3 indsættes som ny paragraf:
»§ 3 A.
Anskaffelsessummen for miljøforbedrende driftsmidler i landbrug m.v., jf. § 1 i lov om støtte til miljøforbedrende investeringer i mindre landbrug m.v., kan fradrages fuldt ud i den skattepligtige indkomst for det indkomstår, hvori anskaffelsen finder sted, når kommunalbestyrelsen har attesteret, at kapacitetskravene i § 4, stk. 1, og kravene om husdyrgødning og ensilage m.v. i § 14, stk. 2, i ovennævnte lov er opfyldt.
Det er en forudsætning for at straksafskrive efter reglerne i 1. pkt., at der ikke opnås støtte i medfør af lov om støtte til forbedring af strukturen og effektiviteten i jordbruget eller lov om støtte til miljøforbedrende investeringer i mindre landbrug m.v.
Stk. 2. Salgssummer og forsikrings- eller erstatningssummer vedrørende de driftsmidler, der er nævnt i stk. 1, behandles efter reglerne i § 3, stk. 5.« 2. Efter § 21 indsættes som ny paragraf:
»§ 21 A.
Udgifter til miljøforbedrende anlæg i landbrug m.v., jf. § 1 i lov om støtte til miljøforbedrende investeringer i mindre landbrug m.v., kan fradrages fuldt ud i den skattepligtige indkomst for det indkomstår, hvori udgiften til anlægget afholdes, når de betingelser, som er nævnt i § 3 A, stk. 1, er opfyldt.
Fradraget kan dog ikke foretages i det indkomstår, hvori anlægget afhændes, nedtages eller udskiftes.
Stk. 2. Udgifter, der i medfør af stk. 1 er fradraget fuldt ud i den skattepligtige indkomst, indgår ikke i afskrivningsgrundlaget.
Udgifterne medregnes dog i den sum af afskrivninger, der i forbindelse med salg opgøres efter reglerne i § 29. Ved denne opgørelse pristalsreguleres udgiften efter § 19 A, stk. 2, fra året efter anskaffelsen og indtil det år, hvori afståelse finder sted.« § 2 Stk. 1. Tidspunktet for lovens ikrafttræden fastsættes af ministeren for skatter og afgifter.
Stk. 2. Loven har virkning for driftsmidler, der anskaffes i perioden fra den 1. december 1985 til og med den 31. december 1989, og for anlæg, der tages i brug i den nævnte periode.
Oprindeligt fremsat lovforslag Blad nr 261 § 1 I lov om skattemæssige afskrivninger m.v., jfr. lovbekendtgørelse nr.
 368 af 6. juni 1986, foretages følgende ændringer:
 1. Efter § 3 indsættes som ny paragraf:
»§ 3 A.
Anskaffelsessummen for miljøforbedrende driftsmidler i landbrug m.v., jfr. § 1 i lov om støtte til miljøforbedrende investeringer i mindre landbrug m.v., kan fradrages fuldt ud i den skattepligtige indkomst for det indkomstår, hvori anskaffelsen finder sted, når kommunalbestyrelsen ved en forhåndsvurdering har attesteret, at kravene i § 14, stk. 1-2, i ovennævnte lov er opfyldt.
Det er en forudsætning for at straksafskrive efter reglerne i 1. pkt., at der ikke opnås støtte i medfør af lov om støtte til forbedring af strukturen og effektiviteten i jordbruget eller lov om støtte til miljøforbedrende investeringer i mindre landbrug m.v.
Stk. 2. Salgssummer og forsikrings- eller erstatningssummer vedrørende de driftsmidler, der er nævnt i stk. 1, behandles efter reglerne i § 3, stk. 5.« 2. Efter § 21 indsættes som ny paragraf:
»§ 21 A.
Udgifter til miljøforbedrende anlæg i landbrug m.v., jfr. § 1 i lov om støtte til miljøforbedrende investeringer i mindre landbrug m.v., kan fradrages fuldt ud i den skattepligtige indkomst for det indkomstår, hvori udgiften til anlægget afholdes, når de betingelser, som er nævnt i § 3 A, stk. 1, er opfyldt.
Fradraget kan dog ikke foretages i det indkomstår, hvori anlægget afhændes, nedtages eller udskiftes.
Stk. 2. Udgifter, der i medfør af stk. 1 er fradraget fuldt ud i den skattepligtige indkomst, indgår ikke i afskrivningsgrundlaget.
Udgifterne medregnes dog i den fortjeneste, der i forbindelse med salg opgøres efter reglerne i § 29. Ved denne opgørelse pristalsreguleres udgiften efter § 19 A, stk. 2, fra året efter anskaffelsen og indtil det år, hvori afståelse finder sted.« § 2 Stk. 1. Tidspunktet for lovens ikrafttræden fastsættes af ministeren for skatter og afgifter.
Stk. 2. Loven har virkning for driftsmidler, der anskaffes i perioden fra den 1. december 1985 til og med den 31. december 1989, og for anlæg, der tages i brug i den nævnte periode.
BEMÆRKNINGER TIL LOVFORSLAGET ALMINDELIGE BEMÆRKNINGER 1. LOVENS FORMÅL Lovforslaget knytter sig til miljøministerens forslag til lov om støtte til miljøforbedrende investeringer i mindre landbrug m.v., som er et led i regeringens initiativer til nedbringelse af forureningen med næringssalte og organiske stoffer (NPO). For en nærmere redegørelse for baggrunden for disse initiativer henvises til bemærkningerne til miljøministerens lovforslag.
2. LOVFORSLAGETS BAGGRUND OG INDHOLD Det foreliggende lovforslag går ud på under visse forudsætninger at åbne mulighed for fuld straksafskrivning af udgifterne til investering i anlæg til opbevaring af husdyrgødning og lignende miljøforbedrende foranstaltninger, som et stort antal landbrugsbedrifter i de kommende år må investere i som følge af miljøministeriets bekendtgørelse nr. 15 af 24. januar 1986 om husdyrgødning og ensilage m.v. (husdyrbekendtgørelsen). Muligheden for fuld straksafskrivning foreslås indpasset i følgende støtteordning, som er tidsbegrænset til udgangen af 1989:
Alle ansøgninger om støtte til miljøforbedrende investeringer skal undergives en forhåndsvurdering, som foretages af kommunalbestyrelsen på baggrund af en projektbeskrivelse fra ansøgeren.
Ved forhåndsvurderingen skal kommunalbestyrelsen bl.a.
påse, at projektet opfylder nogle nærmere angivne krav i ovennævnte husdyrbekendtgørelse.
 En miljømæssig forhåndsvurdering er en forudsætning for at opnå:
a) fuld straksafskrivning hos skattemyndighederne, b) tilskud efter en forbedringsordning i medfør af lov nr. 198 af 9.
april 1986 om støtte til forbedring af strukturen og effektiviteten i jordbruget (forbedringsloven) eller c) tilskud efter den miljøstøtteordning, som foreslås tilvejebragt med miljøministerens forslag til lov om støtte til miljøforbedrende investeringer i mindre landbrug m.v.
Med en kommunal forhåndsgodkendelse kan landmanden vælge ENTEN at benytte sig af muligheden for fuld straksafskrivning ELLER at søge om direkte støtte til den miljøforbedrende investering.
Det er en forudsætning for at straksafskrive, at den pågældende investering ikke støttes direkte i medfør af forbedringsordningen eller miljøstøtteordningen.
Tilskud efter støtteordningen i miljøministeriets regie kan først opnås efter et eventuelt afslag på støtte efter forbedringsordningen, som administreres i landbrugsministeriets regie (jordbrugsdirektoratet).
Efter et eventuelt afslag på støtte efter forbedringsordningen har landmanden dog fortsat mulighed for at vælge den særlige adgang til at straksafskrive i stedet for at søge om støtte efter miljøstøtteordningen.
Foruden landbrugsbedrifter kan bl.a. mink- og rævefarme, hønserier, andefarme og rideskoler opnå adgang til fuld straksafskrivning.
3. ADMINISTRATIVE OG PROVENUMÆSSIGE KONSEKVENSER Det forventes ikke, at lovforslaget har mærkbare administrative virkninger.
Det skønnes med betydelig usikkerhed, at ca. 8.000 landmænd med et investeringsomfang på omkring 1,8 mia. kr. vil benytte sig af muligheden for at straksafskrive.
Adgangen til at foretage straksafskrivninger i disse situationer vil, i den udstrækning straksafskrivninger ikke allerede kan foretages i henhold til gældende lovgivning, medføre en fremrykning af afskrivningerne og dermed en udsættelse af skattebetalingen.
Ordningen vil derfor i perioden frem til 1990 (investeringsperioden) medføre et provenutab på indkomstskatten for stat og kommune.
Størrelsen af dette provenutab kan, under forudsætning af, at investeringerne foretages i anlæg eller driftsmidler, der ikke allerede efter gældende regler kunne straksafskrives, anslås til i størrelsesordenen 800-900 mill. kr. fordelt over investeringsperioden.
Det må dog antages, at en del af investeringerne i anlæg også ville kunne straksafskrives efter gældende regler, fordi investeringerne ikke overstiger 5 pct. af de tilhørende bygningers værdi.
Provenutabet i investeringsperioden må derfor antages at blive en del lavere end de nævnte 800-900 mill. kr.
I årene efter 1989 vil det provenutab, der er opstået indtil da, stort set blive modsvaret af et tilsvarende højere provenu.
BEMÆRKNINGER TIL DE ENKELTE BESTEMMELSER TIL § 1 Til nr. 1 Efter lovforslaget indsættes en ny § 3 A, hvorefter den særlige adgang til fuld straksafskrivning skal gælde for investeringer i inventar (driftsmidler) af den art, som er omtalt i miljøministerens lovforslag.
I medfør af denne bestemmelse kan der under de nævnte betingelser blive tale om fuld straksafskrivning af udgifter til udstyr (eksempelvis visse flytbare pumper), der skal transportere gødningen mellem ejendommen og for eksempel et fælles biogasanlæg.
Til nr. 2 Efter den foreslåede nye § 21 A skal den særlige adgang til fuld straksafskrivning under de nærmere angivne forudsætninger gælde for investeringer i den slags anlæg til opbevaring af husdyrgødning m.v., som er omtalt i miljøministerens forslag til lov om støtte til miljøforbedrende investeringer i mindre landbrug m.v.
Som eksempler kan nævnes gylletanke, ajlebeholdere og møddingvandbeholdere.
Andre eksempler kan være gødningsopbevaringsanlæg i tilknytning til fælles biogasanlæg, komposteringsanlæg og andre anlæg til alternative udnyttelsesformer af husdyrgødning.
Adgangen til fuld straksafskrivning vil også omfatte udgifter til etablering af tagrender på tagflader, der vender ind mod møddingsstedet, og nedløbsbrønde i forbindelse med opbevaringsanlæggene.
I overensstemmelse med retningslinjerne i miljøministerens lovforslag vil der ikke kunne opnås adgang til fuld straksafskrivning af udgifter til udmugningssystemer, ændringer i stalde, indvendige gyllekanaler og lignende, da sådanne investeringer ikke primært anses for at blive foretaget af miljømæssige årsager.
Efter det foreslåede STK. 2 i § 21 A skal de udgifter, der fradrages fuldt ud i medfør af stk. 1, indgå i opgørelsen af genvundne afskrivninger i forbindelse med salg af den afskrivningsberettigede bygning, jfr. lovens § 29.
Den nye § 21 A skal supplere de gældende regler om straksafskrivning i lovens § 21, stk. 2-4. Efter disse regler kan udgifter til ombygning eller forbedring af en afskrivningsberettiget bygning eller installation straksafskrives i det omfang, udgifterne ikke overstiger 5 pct. af bygningens værdi.
Det gældende fradrag på op til de 5 pct. indgår ikke i opgørelsen af genvundne afskrivninger.
Der skal som hidtil kunne straksafskrives med op til 5 pct., uanset om den pågældende landmand ansøger om støtte efter den nye ordning.
Modtager landmanden støtte efter miljøministerens lovforslag, skal denne støtte imidlertid fragå i det beløb, der kan straksafskrives efter den gældende 5 pct.s-regel, jfr. § 11 i miljøministerens lovforslag.
TIL § 2 I overensstemmelse med miljøministerens forslag til en ny miljøstøtteordning foreslås det, at den særlige adgang til fuld straksafskrivning begrænses til udgangen af 1989.
