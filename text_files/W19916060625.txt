Ankestyrelsens principafgørelse D-50-91 om beregning Resume:
Dagpenge i forbindelse med graviditetsgener og barsel til sygeplejerske, der arbejdede i aftenvagt i gennemsnit ca. 30 timer ugentlig efter en fast 4-ugers vagtplan, skulle beregnes på grundlag af den timeindtægt, som pågældende ville have været berettiget til under fraværet, da der ikke forelå nogen holddriftsaftale, ganget med det gennemsnitlige antal arbejdstimer i turnusperioden, jf.
Socialministeriets bekendtgørelse nr. 688 af 11. oktober 1991, § 31, stk. 2, samt dagpengelovens § 18.
 Kassation:
Principafgørelsen er afløst af en nyere afgørelse Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 9, stk. 1, § 9, stk. 1, nr. 1, § 9, stk. 1, nr. 2 og § 18 Sagsfremstilling:
 Kommunen traf afgørelse om, at dagpenge til en lønmodtager, som blev sygemeldt på grund af graviditetsgener den 14. juni 1990, med forventet fødsel den 1. november 1990, skulle beregnes på grundlag af det antal arbejdstimer, som pågældende efter sin faste 4-ugers vagtplan skulle have haft.
 Lønmodtageren er ansat som sygeplejerskevikar i aftenvagt med en fast 4-ugers vagtturnus efter følgende plan: Uge 1: 17,5 timer Uge 2: 42,5 timer Uge 3: 17,5 timer Uge 4: 42,5 timer ialt 119 timer over en 4-ugers periode, med et ugentligt gennemsnit på 29,75 timer.
 Kommunen har herefter udregnet dagpenge på grundlag af maximum dagpengesats ganget med det ugentlige timetal for de enkelte uger.
 Lønmodtageren har anført, at der ved denne beregningsmetode ikke er taget hensyn til de tillæg, som hun får for aftenvagt, og som gør, at hun normalt modtager en fuld månedsløn trods nedsat arbejdstid, således at hun får en månedlig lønnedgang på 6.098 kr. ved den benyttede metode.
 Arbejdsgiveren har til Dagpengeudvalgets sekretariat oplyst, at der ikke er indgået nogen holddriftsaftale på arbejdspladsen.
 Afgørelse:
 Dagpengeudvalget har på sit møde den 24. maj 1991 truffet den afgørelse, at lønmodtagerens dagpenge skal beregnes på grundlag af det gennemsnitlige antal arbejdstimer pr. uge i turnusperioden, ganget med maximal timeindtægt, jf. dagpengelovens § 18, jf. § 9, stk. 1 og 2 og § 31, stk. 2 i Socialministeriets bekendtgørelse nr. 153 af 5. marts 1990.
 Dagpengeudvalget tiltræder således kommunens afgørelse.
