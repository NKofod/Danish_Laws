Skriftlig fremsættelse (13. marts 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om sygedagpenge (Udvidet ret for arbejdsgiver til refusion og for selvstændige til sygedagpenge som følge af covid-19) (Lovforslag nr.
L 135) Med lovforslaget foreslås det, at private og offentlige arbejdsgivere får refusion for løn eller sygedagpenge, der bliver udbetalt i arbejdsgiverperioden fra lønmodtagerens første sygefraværsdag.
Arbejdsgiverperioden suspenderes således for lønmodtagere, der er uarbejdsdygtige på grund af egen sygdom som følge af covid-19, eller som ikke kan arbejde på grund af en anbefaling fra sundhedsmyndighederne om hjemmeophold på grund af konkrete forhold i forbindelse med covid-19.
 Forslaget omfatter også, at selvstændigt erhvervsdrivende får ret til sygedagpenge fra første sygefraværsdag, hvis de er uarbejdsdygtige på grund af egen sygdom som følge af covid-19 eller ikke kan arbejde på grund af en anbefaling fra sundhedsmyndighederne om hjemmeophold på grund af konkrete forhold i forbindelse med covid-19.
 Det skal bemærkes, at lovforslaget ikke har været sendt i høring, da regeringen ønsker, at reglerne skal træde i kraft hurtigst muligt.
Det foreslås derfor, at lovforslaget træder i kraft hurtigst muligt og får virkning fra den 27. februar 2020, som er datoen for den første konstaterede smittede i Danmark.
Det forslås, at reglerne skal gælde for fravær som følge af covid-19 frem til den 1. januar 2021.
De økonomiske konsekvenser af forslaget er særdeles vanskelige at skønne over, da det afhænger af udviklingen af covid-19-smittede.
Samlet set skønnes forslaget med betydelig usikkerhed at medføre offentlige merudgifter på ca. 1.650 mio. kr. før skat i 2020. Skønnet er baseret på en antagelse om, at forslaget vil berøre ca.  110.000 personer med en gennemsnitlig varighed på 14 dage.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
