 Folketinget har ved 3. behandling den 15. december 1994 vedtaget forslag  

 til lov om ændring af lov om dagpenge ved sygdom eller fødsel (forlængelse af  

 dagpengeperioden for personer, der er ramt af en arbejdsskade). Det vedtagne  

 lovforslag følger som bilag til denne orientering.
 Ændringen træder i kraft den 1. januar 1995 og finder anvendelse på  

 personer, der denne dag eller senere modtager sygedagpenge og har anmeldt en  

 arbejdsskade til Arbejdsskadestyrelsen.
 Efter de indtil den 1. januar 1995 gældende regler om varighedsbegrænsning  

 har der kun kunnet ske forlængelse af udbetalingen af sygedagpenge:
- når det måtte anses for overvejende sandsynligt, at der ville blive  

 iværksat arbejdsprøvning, revalidering, - eller at der efter behandling var mulighed for at vende tilbage til  

 arbejdsmarkedet inden for en nærmere angiven frist, - eller det drejede sig om en alvorligere livstruende sygdom, hvor  

 helbredelse ikke skønnedes mulig.
 Efter det vedtagne forslag vil sygedagpengeudbetalingen også kunne  

 forlænges, når der er rejst sag om ret til erstatning efter lov om forsikring  

 mod følger af arbejdsskade.
 Sygedagpengeudbetalingen vil herefter kunne fortsætte, indtil  

 Arbejdsskadestyrelsen har truffet afgørelse om erhvervsevnetabet, eller  

 indtil betingelserne for at standse dagpengene i medfør af dagpengelovens §  

 23, stk.1, er opfyldt.
 Ændringen nødvendiggør et tæt samarbejde med Arbejdsskadestyrelsen i de  

 dagpengesager, hvor fraværsårsagen er en arbejdsskade, herunder at  

 Arbejdsskadestyrelsen får besked, når den sygemeldte eller lægen angiver, at  

 fraværsårsagen er en arbejdsskade.
Det er vigtigt, at kommunen efter det første advis fra Kommunedata om  

 tidspunktet for varighedsbegrænsningens indtræden i de tilfælde, hvor den  

 sygemeldte oplyser, at fraværet skyldes en arbejdsskade, kontakter  

 Arbejdsskadestyrelsen, Æbeløgade 1, postbox 3000, 2100 København Ø, telf.  

 39177700, telefax nr. 39177711, med henblik på at få bekræftet, at der er  

 anmeldt en arbejdsskade.
Hvis dette er tilfældet, orienteres  

 Arbejdsskadestyrelsen om, at dagpengepengeperioden vil blive forlænget.
 på grundlag af den nye bestemmelse i dagpengelovens § 22, stk.1, nr. 3.
 I denne situation er det af afgørende betydning, at kommunens og  

 Arbejdsskadestyrelsens sagsbehandling koordineres med henblik på, at der  

 snarest muligt kan blive truffet afgørelse om erhvervsevnetabet.
 Når Arbejdsskadestyrelsen træffer afgørelse om erstatning for tab af  

 erhvervsevnen, vil styrelsen underrette kommunen.
 Når denne afgørelse foreligger, vil kommunen kunne ophøre med  

 sygedagpengeudbetalingen i de tilfælde, hvor dagpengeperioden alene er blevet  

 forlænget efter den nye bestemmelse i loven om dagpenge ved sygdom eller  

 fødsel § 22, stk.1,nr.3.
 Det kan oplyses, at Kommunernes Landsforening vil udarbejde en blanket, på  

 hvilken kommunen vil kunne forespørge Arbejdsskadestyrelsen om  

 arbejdsskadesagen, herunder om er sagen afsluttet/ afvist eller stadig  

 uafsluttet.
Arbejdsskadestyrelsen har oplyst, at man normalt vil kunne give oplysning  

 om sagen inden for 14 dage.
Der vedlægges til orientering udkast til  

 forespørgselsblanket til Arbejdsskadestyrelsen.
