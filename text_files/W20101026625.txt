Ankestyrelsens principafgørelse 84-10 om særlig ydelse - visiteret til fleksjob - fleksydelse - alder - ledighedsydelse Resume:
 Borgeren, der var visiteret til fleksjob med ledighedsydelse, var ikke berettiget til særlig ydelse, uanset at ledighedsydelsen ophørte 6 måneder senere som følge af, at borgeren nåede fleksydelsesalderen.
Kun personer, der ved visitationen ikke har ret til ledighedsydelse, er berettiget til en særlig ydelse.
Borgeren var ved visitationen til fleksjob berettiget til ledighedsydelse.
 Love:
Lov om aktiv socialpolitik - lovbekendtgørelse nr. 946 af 1. oktober 2009 - § 74i, stk. 1 Afgørelse:
 Ankestyrelsens Beskæftigelsesudvalg har i møde truffet afgørelse om, hvorvidt du er berettiget til særlig ydelse.
 Resultatet er:
  Du er ikke berettiget til særlig ydelse.
 Vi tiltræder således afgørelsen fra Beskæftigelsesankenævnet i Statsforvaltningen YY.
Begrundelsen for afgørelsen Vi har lagt til grund, at kommunen ved afgørelse af 7. februar 2008 fandt dig berettiget til fleksjob samt ledighedsydelse med virkning fra den 13. oktober 2007.
 Vi har videre lagt til grund, at du fyldte 60 år den 24. november 2007.
 Vi har videre lagt til grund, at du har fået udbetalt ledighedsydelse i perioden fra den 13. oktober 2007 til den 31. maj 2008.
 Vi finder ikke, at du er berettiget til en særlig ydelse efter aktivlovens § 74 i.
 Vi har lagt vægt på, at det følger af § 74 i, stk. 1, 1. pkt., at kun personer, der ved visitationen ikke har ret til ledighedsydelse, er berettiget til en særlig ydelse.
 Vi har i den forbindelse lagt vægt på, at du var berettiget til fleksjob og ledighedsydelse fra den 13. oktober 2007.
 Tidspunktet for visitationen er dermed den 13. oktober 2007.
 Vi har endvidere lagt vægt på, at retten til særlig ydelse efter § 74 i knytter sig til forholdene på tidspunktet for visitationen, og det afgørende er dermed, at du på tidspunktet for visitationen var berettiget til ledighedsydelse.
 Vi finder ikke, at der i aktivlovens § 74 i er hjemmel til at udbetale en særlig ydelse i tilfælde, hvor man ved visitationen er berettiget til ledighedsydelse, men hvor ledighedsydelsen senere ophører som følge af bestemmelsen i aktivlovens § 74 b, stk. 7.
 Det forhold, at din ledighedsydelse således senere ophørte som følge af, at du nåede fleksydelsesalderen, kan efter vores opfattelse ikke føre til et andet resultat, idet du ikke kan få en bedre retsstilling, end der er hjemmel til i loven.
Bemærkninger til klagen Du har i klagen blandt andet anført, at den foranstaltning, der efter en tidsbegrænset bevilling af ledighedsydelse skal kunne sikre et forsørgelsesgrundlag med samme status, også bør være uafhængig af formueforhold, da ledighedsydelsen i forbindelse med en visitation til fleksjob ikke er formueafhængig.
 Vi bemærker hertil, at beløbets størrelse på den ydelse, som du måtte være berettiget til efter ophøret af ledighedsydelsen, ikke er afhængig af størrelsen på den ledighedsydelse, som du fik udbetalt i forbindelse med visitationen til fleksjob.
 Beløbets størrelse vil afhænge af, hvilken ydelse du er berettiget til efter ophøret af ledighedsydelsen og således ikke af, hvad du har fået udbetalt i ledighedsydelse.
 Du har endvidere anført, at kommunen ikke, før ledighedsydelsen ophørte, vurderede, hvad der videre skulle ske med dit forsørgelsesgrundlag.
 Kommunen har i den forbindelse beklaget, at du ikke har fundet dig tilstrækkeligt vejledt om særlig ydelse og kontanthjælp.
 Det forhold, at du ikke måtte være blevet vejledt tilstrækkeligt om reglerne for særlig ydelse og kontanthjælp i forbindelse med ophøret af ledighedsydelsen, kan efter vores opfattelse ikke føre til et andet resultat, idet du ikke kan få en bedre retsstilling, end der er hjemmel til i loven.
Oplysninger i sagen Vi har afgjort sagen på grundlag af:
 de oplysninger, som forelå, da nævnet traf afgørelse i sagen  nævnets afgørelse af 23. juni 2009  klagen til Ankestyrelsens Beskæftigelsesudvalg af 7. juli 2009  nævnets genvurdering Kommunen traf den 4. maj 2009 afgørelse om, at du ikke er berettiget til særlig ydelse i henhold til aktivlovens § 74 i.
 Nævnet var enigt med kommunen i, at du ikke er berettiget til særlig ydelse.
 Nævnet begrundede afgørelsen med, at du på tidspunktet for visitation til fleksjob opfyldte betingelserne for at modtage ledighedsydelse, og at du derfor ikke er omfattet af persongruppen, som kan bevilges særlig ydelse, jf. aktivlovens § 74 i, stk. 1, 1. pkt.
 Nævnet lagde videre vægt på, at du blev bevilget ledighedsydelse med virkning fra den 13. oktober 2007, og at du den 24. november 2007 fyldte 60 år.
