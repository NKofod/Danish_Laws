I.
Indledning Ifølge § 7 i bekendtgørelse om fagene til højere forberedelseseksamen af  

 3. juni 1984 er formålet med undervisningen i russisk at de studerende får  

 sådanne forudsætninger, at de kan forstå en lettere russisk tekst og føre en  

 elementær samtale på russisk.
Principielt er tilrettelæggelsen og gennemførelsen af undervisningen i de  

 første måneder den samme som i gymnasiet.
Men da hf-forløbet er betydeligt  

 kortere, må læreren i alle fagets discipliner koncentrere sig om det absolut  

 nødvendige.
Mindre væsentlige lektioner i begynderbogen bør springes over, og  

 man kan eventuelt undlade at indlære det håndskrevne alfabet.
 I det følgende vil der blive givet eksempler på hvordan man kan arbejde  

 med fagets forskellige discipliner.
II.
Mundtlig sprogfærdighed a.
Samtale ud fra de læste tekster.
 Det er naturligt at træne samtale ved at lade de studerende benytte ord og  

 vendinger fra begynderbogens tekststykker og fra de tekster der senere læses.  

 Fordelen ved denne form for samtale er at de studerende arbejder med et kendt  

 ordforråd og en kendt grammatik som samtalen tjener til yderligere at indøve.
I begyndelsen, hvor ordforrådet er begrænset, vil samtalen være tekstnær.  

 Senere bør samtalen i det omfang der er mulighed for det bevæge sig ud over  

 teksten.
De studerende kan, når teksterne lægger op til det, prøve at  

 inddrage deres egne erfaringer i samtalen på russisk og foretage  

 sammenligninger mellem sovjetiske og danske forhold.
b.
Samtale ud fra visuelt materiale.
I nogle begynderbøger sker den første indlæring af sproget ved hjælp af  

 billeder, og de studerende bliver således fra starten vænnet til at bruge  

 billeder som grundlag for samtalen.
Der findes en stor mængde  

 undervisningsmateriale forsynet med billeder og billedserier, og også flere  

 undervisningsfilm og et tv-kursus, fremstillet til undervisningsbrug.
Der er  

 mange fordele forbundet med samtale ud fra visuelt materiale.
Læreren kan  

 udvælge billedmaterialet således at et bestemt ordforråd indlæres.
Billeder  

 og film appellerer til de studerendes sproglige fantasi, og det er let for  

 dem selv at finde billedmateriale de kan tale om.
c.
Rollespil og interview-øvelser.
I alle begynderbøger er der lektioner der lægger op til rollespil om fx  

 indkøbssituationer eller restaurantbesøg.
Blandt andre eksempler på rollespil  

 og interview-øvelser kan nævnes, at læreren agerer en russer der opholder sig  

 i Danmark. »Russeren« spørger om danske forhold, om hvad man vil  

 anbefale ham at se, hvordan han kommer derhen osv.
Og han svarer på spørgsmål  

 om Sovjetunionen fra de studerende.
Fordelen ved denne form for samtale er at  

 de studerende vænnes til at bruge sproget i situationer der minder så meget  

 om det virkelige liv som det nu kan lade sig gøre i et klasselokale.
Mens  

 samtale ud fra tekster og visuelt materiale mest foregår i 3. person, får de  

 studerende her aktiveret formerne i 1. og 2. person.
Problemet med denne arbejdsform er at den forudsætter et ret stort  

 ordforråd hos de studerende.
Man må derfor benytte emner som de studerende  

 har beskæftiget sig med og hvor de er fortrolige med ordforrådet.
Som  

 indledende træning kan anvendes bundne interview~ øvelser hvor det på forhånd  

 er fastlagt hvad der skal spørges om.
Endvidere kan læreren udarbejde  

 ordlister til støtte for arbejdet.
d.
Fri samtale.
 Fri samtale kan dreje sig om alt, fx de studerendes fritidsinteresser  

 eller aktuelle politiske, kulturelle og sportslige begivenheder.
Fordelen ved denne form for samtale er at man kan vælge emner der  

 interesserer de studerende, og at der er tale om en realistisk  

 kommunikationssituation.
Samtale på et fremmedsprog i et klasselokale lider  

 ofte af den svaghed at den der spørger kender svaret i forvejen.
I fri samtale bliver de sprogligt lette emner hurtigt udtømt.
De mere  

 spændende emner kræver et stort ordforråd hvis samtalen skal blive  

 meningsfuld og nuanceret.
Her må læreren hjælpe og give de studerende de  

 gloser de har brug for.
Det er i øvrigt en udmærket måde at udvide  

 ordforrådet på, da de studerende er motiveret for at lære de gloser som de  

 har brug for i en konkret situation.
Det gælder naturligvis også ved de andre  

 former for samtale.
 En form for fri samtale er den såkaldte kædefortælling, hvor de studerende  

 efter tur digter videre på en frit opfundet historie.
e.
Generelt om arbejdet med mundtlig sprogfærdighed.
Nogle lærere vil  

 foretrække at koncentrere samtaleundervisningen om et eller to af de  

 ovennævnte punkter, andre vil bruge lidt af hvert.
Det vigtigste er at de  

 studerende fra første færd vænnes til at udtrykke sig på russisk.
Hvis det de  

 ønsker at sige ikke kan oversættes direkte, må de lære at omskrive det uden  

 at meningen går tabt.
Det kan anbefales at arbejde nogle timer ad gangen med  

 bestemte sætningsmodeller, som de studerende på den måde bliver fortrolige  

 med.
De studerende skal også have lejlighed til regelmæssigt at stille  

 spørgsmål på russisk.
f.
Om at rette de studerende.
Læreren må skelne mellem meningsforstyrrende fejl og mindre væsentlige  

 fejl.
Det afgørende er at det den studerende siger er forståeligt.  

 Naturligvis bør det også være så sprogligt korrekt som muligt, men fejl kan  

 ikke undgås helt.
Ud over de meningsforstyrrende fejl må læreren koncentrere  

 sig om fejl i det stof som holdet har gennemgået.
g.
Lytteforståelse.
At udvikle lytteforståelsen er en væsentlig del af al  

 fremmedsprogsundervisning.
Det er særlig vigtigt i russisk, fordi de  

 studerende i deres dagligdag kun yderst sjældent har lejlighed til at høre  

 russisk.
Lytteforståelsen kan trænes på mange måder.
En af de vigtigste er at lade  

 så stor en del af undervisningen som muligt foregå på russisk.
Læreren kan  

 for eksempel introducere nye tekster og forklare ukendte gloser på russisk,  

 eventuelt støttet af billedmateriale.
På samme måde kan læreren fortælle på  

 russisk om Sovjetunionens geografi, boligforhold, butikker osv.
Det har mange fordele at træne lytteforståelsen gennem lærerens brug af  

 sproget.
Læreren kan indrette taletempo og ordforråd efter de studerendes  

 niveau og forkundskaber, og han kan forklare fænomenerne på en anden måde  

 hvis de studerende ikke forstår det i første omgang.
Men det er også nødvendigt at de studerende hører indfødte russere tale.  

 Bedst er naturligvis det levende sprog.
Man kan fx invitere en sovjetisk  

 gæstelektor på besøg.
Aftale herom kan træffes gennem Landsforeningen til  

 Samvirke mellem Danmark og Sovjetunionen, tlf. 01-158333.
Endelig er der lydbånd, videobånd og film.
Nogle begynderbøger er udstyret  

 med lytteøvelser på bånd, hvor et kendt ordforråd er sammensat på en ny måde.  

 Uanset hvilket begyndersystem man benytter kan man med fordel anvende bånd  

 fra andre begynderbøger som lytteøvelser.
De studerende vænnes på den måde  

 til at opfatte forskellige stemmer.
Læreren kan lade de studerende oversætte  

 sætning for sætning eller lade dem høre længere passager og bede dem referere  

 indholdet.
Til lytteøvelser af denne art er sproglaboratoriet velegnet, fordi  

 de studerende der kan arbejde i deres eget tempo.
 Video og film har den store fordel at det visuelle indtryk hjælper på  

 forståelsen.
III.
Tekstlæsning Læreren og de studerende udvælger i fællesskab de tekster der skal læses.  

 Både fiktion og sagprosa bør være repræsenteret.
For at kunne nå pensum er  

 det vigtigt at man begynder med tekstlæsningen efter ca. 80-90 timer.
 Hovedparten af de læste tekster vil være adapterede, men de studerende bør  

 også have lejlighed til at stifte bekendtskab med kortere originale tekster.  

 Nogle af teksterne kan eventuelt samles om et bestemt tema.
Arbejdet med oversættelsen af russiske tekster udgør en central del af  

 undervisningen og er en vigtig del af de studerendes forberedelse til timerne  

 gennem hele hf-forløbet.
De studerende må derfor lære at arbejde rationelt  

 med en tekst, så oversættelsen ikke bliver alt for tidkrævende.
I det  

 følgende vil der blive nævnt nogle punkter hvor der kan sættes ind for at  

 udvikle læsefærdigheden.
a.
Arbejdet med ordbogen.
Det er en almindelig erfaring at de studerende bruger meget lang tid på  

 ordbogsopslag.
En sikker tilegnelse af alfabetet og bogstavernes rækkefølge  

 er en forudsætning for at kunne arbejde nogenlunde hurtigt med en ordbog.
Den  

 afgørende vanskelighed består i at finde grundformen - infinitiv af et verbum  

 og nominativ af et substantiv - ud fra en bøjet form i teksten.
Ved verberne  

 må man især arbejde med forskellene mellem infinitiv- og præsensstammen, og  

 ved substantiverne med begrebet indskudt vokal der specielt er et problem ved  

 enstavelsesordene.
Konsonantændringerne er vigtig både ved verberne og ved  

 adjektivernes komparation.
Det kan anbefales at lave små øvelser i  

 ordbogsopslag.
b.
Arbejdet med reglerne for orddannelse og med ordforrådet.
Hvis de studerende lærer at opdele et ord i dets bestanddele, og de opnår  

 kendskab til de vigtigste præfiksers, rødders og suffiksers betydning, kan de  

 spare mange ordbogsopslag.
Også arbejdet med at udvide ordforrådet er uhyre  

 vigtigt.
Erfaringen viser at de studerende normalt ikke lærer ret mange nye  

 ord ved at læse en tekst.
De slår ordene op i en ordbog, bruger dem til at  

 oversætte en given sammenhæng og glemmer dem igen.
Derfor må man ved hver  

 tekst arbejde specielt med ordforrådet, således at de studerende indlærer  

 nogle nye ord.
Læreren og de studerende kan i fællesskab finde frem til  

 tekstens centrale gloser og aftale forskellige måder til at indlære dem på.  

 Det kan fx ske ved regulær gloseoverhøring eller ved øvelser hvor gloserne  

 indgår i nye sammenhænge.
Nogle bruger små kort hvor ordene skrives på  

 russisk på den ene side og på dansk på den anden.
Sammen med ordet skrives en  

 typisk sætning fra teksten med anvendelse af ordet.
Ved hjælp af kortene kan  

 de studerende let to og to høre hinanden i gloserne.
c.
Arbejdet med syntaktiske vanskeligheder.
En russisk sætning er ofte anderledes opbygget end den tilsvarende danske.  

 I nogle former for skriftsprog indledes sætningerne hyppigt med  

 subjektsprædikatet i instrumentalis.
Også dativobjektet står ofte i  

 begyndelsen af sætningen, som i udtryk af typen »mne skazali na  

 rabote«.
Især sætninger af sidstnævnte slags er det vigtigt at arbejde  

 med.
IV.
Grammatik Kendskab til hovedtrækkene i den russiske grammatik er en forudsætning for  

 at kunne tale og læse sproget.
Hvis de studerende ikke i forvejen har et vist  

 kendskab til almen grammatik, er det nødvendigt at de får det i forbindelse  

 med indlæringen af den russiske grammatik.
Russisk er et så formrigt sprog at læreren må foretage en meget kraftig  

 afgrænsning af den grammatik der skal indlæres.
Man må koncentrere sig om de  

 former de studerende skal beherske aktivt, dvs. de former de får brug for i  

 en samtale.
Aspektlæren må indskrænkes til et absolut minimum.
Af hvert verbalpar kan  

 der dannes 5 finitte former, men de er ikke alle lige almindelige.
Ved  

 handlingsverber vil man på det elementære niveau ofte kunne klare sig med  

 præteritum af det perfektive verbum og præsens af det imperfektive  

 (eksempelvis »vysjel« og »vykhodit«). Ved verber der  

 betegner en tilstand til man hyppigst få brug for at kunne udtrykke de tre  

 tider i imperfektiv aspekt (eksempelvis »rabotal, »rabotaet«  

 og »budet rabotat »).
Af de personlige pronominer er de vigtigste kasus ud over nominativ  

 utvivlsomt akkusativ/genitiv og dativ, der indgår i en lang række almindelige  

 konstruktioner.
For adjektivernes vedkommende er genitiv og lokativ  

 singularis hyppigere end dativ og instrumentalis.
De fleste begynderbøger indeholder grammatikøvelser.
Det anbefales at  

 begrænse antallet af disse øvelser i undervisningen.
Der er ikke et rimeligt  

 forhold mellem udbyttet og den tid der anvendes på øvelserne.
Det de  

 studerende har lært i en øvelse, har de oftest svært ved at overføre til  

 samtalen.
Grammatikøvelser bør ikke forekomme isoleret, men altid følges op  

 af friere samtaleøvelser hvor de studerende får lejlighed til at anvende den  

 grammatik der har været emnet for øvelsen.
De bedste grammatikøvelser er dem som læreren selv udarbejder i  

 forbindelse med undervisningen.
De udspringer af et behov og er tilpasset dem  

 som de er bestemt for.
I begynderbøgerne introduceres de grammatiske fænomener i en bestemt  

 rækkefølge.
Læreren må ikke være for afhængig af denne progression.
For  

 eksempel nævner de fleste begynderbøger først verbernes præteritumsformer på  

 et ret sent tidspunkt, i forbindelse med aspekt.
Da præteritumsformerne er  

 meget enkle at danne og uundværlige i en almindelig samtale, anbefales det at  

 introducere dem på et tidligt tidspunkt.
Nogle udtryk kan med fordel indlæres som gloser uden nærmere grammatiske  

 forklaringer, fx de almindeligste imperativer.
Reglerne for dannelse kan  

 følge på et senere tidspunkt.
V.
Tekniske hjælpemidler Klassiske hjælpemidler i sprogundervisningen som båndoptager og  

 sproglaboratorium anvendes oftest til træning af udtale, indlæring af  

 grammatik og lytteøvelser.
Alt dette er vigtigt.
Men læreren bør også  

 overveje andre anvendelsesmuligheder.
Sproglaboratoriet er også velegnet til  

 friere sprogproduktion.
For eksempel kan de studerende svare på spørgsmål som  

 læreren har indtalt på båndet, eller de kan selv indtale små fortællinger,  

 eventuelt på grundlag af billeder.
En videooptager kan bruges til at optage små rollespil i klassen.
Der er  

 fine muligheder for efterbehandling og rettelser når de studerende og læreren  

 senere ser optagelserne på tv-skærmen.
Det nyeste tekniske hjælpemiddel i fremmedsprogsundervisningen er  

 datamaten.
Problemet med at anvende de russiske bogstaver i edb er nu løst.  

 Læreren har med dette hjælpemiddel fået en lettere måde at fremstille gloser  

 og tekster på.
Datamaterne kan også anvendes til elementære grammatikøvelser.  

 Fordelen ved datamaten er at de studerende straks får svar på om opgaven er  

 løst korrekt, og at de kan få individuelle instruktioner i fejlretning.
Endvidere kan man ved hjælp af edb foretage sproglige analyser af de  

 tekster der læses.
For eksempel kan man undersøge frekvensen af bestemte ord  

 og grammatiske former i en tekst.
Endelig kan datamaten anvendes som vidensbase.
Læreren kan fx indtaste de  

 sætningsmodeller som et hold arbejder med, og på den måde kan man altid få  

 datamaten til at levere en oversigt over hvad man har arbejdet med i timerne,  

 sorteret efter emner, ordklasser, frekvens eller hvad man nu ønsker.
VI.
Ruslands og Sovjetunionens kultur Der er ikke i bekendtgørelsen noget krav om kendskab til Ruslands og  

 Sovjetunionens kultur.
Det vil imidlertid være umuligt at beskæftige sig med  

 det russiske sprog uden også at berøre russisk og sovjetisk kultur.
En vis  

 viden om historie, geografi, samfundsforhold, litteratur m.m. er en  

 forudsætning for at kunne forstå de tekster der læses.
Der kan ikke afses tid  

 til en systematisk gennemgang af disse ting, men læreren må både ved arbejdet  

 med begynderbogen og senere give de studerende de fornødne  

 baggrundsoplysninger og behandle de spørgsmål som teksterne lægger op til.  

 Det er afgørende for at fastholde motivationen.
De russiske tekster kan  

 vælges sådan at de belyser bestemte sider af russisk og sovjetisk kultur.  

 Endvidere kan dansksproget materiale inddrages til at uddybe de emner de  

 russiske tekster behandler.
VII.
Den større skriftlige opgave Formålet med den større skriftlige opgave i russisk er at give de  

 studerende lejlighed til at fordybe sig i et emne som de interesserer sig  

 for.
 Opgaven skrives som regel på dansk, men kan - hvis den studerende ønsker  

 det - skrives på russisk.
Opgaven skal naturligvis ikke udelukkende skrives på grundlag af  

 russisksprogede tekster, men det er et krav at sådanne tekster indgår i det  

 benyttede materiale og anvendes i selve opgaven.
Ellers ville opgaven høre  

 ind under et andet fag.
Da begyndersystemet i reglen først er gennemgået ca.  

 1. november, dvs. kort før arbejdet med opgaven starter, må læreren i  

 udstrakt grad hjælpe den studerende med at finde frem til og afgrænse det  

 russisksprogede materiale.
Den studerende vælger selv opgavens område og sikrer sig gennem drøftelser  

 med læreren at det er velegnet til opgaveskrivning.
Området skal have en  

 rimelig afgrænsning.
Erfaringen viser, at de fleste større skriftlige opgaver  

 omhandler sovjetiske samfundsforhold, især uddannelsespolitik og  

 familiepolitik.
 Læreren anviser den studerende russisksproget materiale, og læreren og den  

 studerende drøfter i fællesskab hvilket materiale der i øvrigt skal anvendes  

 til opgaven.
 Den studerende bør i god tid før opgaveugen vise læreren sine foreløbige  

 arbejdsresultater, dels for at kunne modtage råd og vejledning inden selve  

 opgaveskrivningen starter, dels for at læreren kan få indtryk af, hvor inden  

 for området den studerendes interesser ligger.
Titlen må ikke kendes af den studerende på forhånd.
Den skal naturligvis  

 ligge inden for den centrale del af området.
Titlen må ikke være for bredt  

 formuleret, da det erfaringsmæssigt opfordrer til at skrive en  

 oversigtspræget »fristil« uden den fornødne fordybelse.
Titlen skal  

 være konkret og indeholde en veldefineret problemstilling.
Endvidere bør  

 titlen indeholde en præcis angivelse af hvilket russisksproget materiale der  

 skal indgå i besvarelsen.
 Et eksempel:
 Område: 10-årsskolen i Sovjetunionen.
 Titel: Give en redegørelse for nogle af de problemer i den sovjetiske  

 skole der udgjorde baggrunden for skolereformen i 1984. Ud fra udvalgte  

 eksempler fra læserbrevsdebatten i Komsomolskaja Pravda januar-april 1984  

 ønskes endvidere en redegørelse for hvorledes henholdsvis skolemyndigheder,  

 forældre og elever vurderer reformens muligheder for at løse 10-årsskolens  

 problemer.
Bedømmelsen skal bygge på en helhedsvurdering af opgaven.
I en sådan  

 vurdering bør følgende elementer indgå:
Er det der er krævet i titlen besvaret i rimeligt omfang? Er opgaven veldisponeret? Er der en indledning, et hovedafsnit og en  

 konklusion? Er der sammenhæng mellem de enkelte dele af opgaven? Er opgaven skrevet i et sammenhængende og forståeligt sprog? Er sproget  

 selvstændigt eller bærer det præg af at være skrevet af? Er det formelle i orden, dvs. er der en litteraturliste og et noteapparat  

 og er citaterne markeret som citater? I hvilket omfang og på hvilken måde er det russisksprogede materiale  

 udnyttet i opgaven? Bygger opgaven kun på nogle få fremstillinger og kilder, eller har den  

 studerende inddraget et stort og varieret materiale? Hvorledes forholder den  

 studerende sig til det benyttede materiale? Er der stort set tale om  

 referater, eller er der eksempler på kritisk holdning til materialet og  

 selvstændige vurderinger af det? VIII.
Eksamen Til eksamen opgives de 40 sider der er læst ud over det egentlige  

 begynderstof.
Eksamen foregår udelukkende på grundlag af de opgivne tekster.  

 Der gælder de samme regler for kursusstuderende og for selvstuderende.
Eksaminator udvælger eksamensspørgsmålene således at de repræsenterer hele  

 det opgivne pensum.
Der må vælges tekster der giver mulighed for at føre en  

 elementær samtale på russisk.
 Da der ikke må benyttes ordbøger eller gloselister af nogen art i  

 forberedelseslokalet, skal eksamensteksterne udleveres til eksaminanderne som  

 fotokopier, hvis de stammer fra bøger forsynet med glossar.
 Eksaminationen består af tre dele: Oversættelse, oplæsning og samtale.
Hele det forelagte tekststykke på ca. 1/2 normalside skal oversættes.
Dog  

 må højst halvdelen af eksaminationstiden anvendes til denne disciplin.
 Der skal læses så meget af teksten op at eksaminator og censor kan danne  

 sig et indtryk af eksaminandens færdigheder i denne disciplin.
Samtalen skal foregå på grundlag af teksten, men den behøver ikke begrænse  

 sig til tekstens indhold.
Det afgørende er at samtalen foregår på den måde  

 som eksaminanden er vant til fra det daglige arbejde.
 Ved fastsættelsen af karakteren skal eksaminator og censor anlægge en  

 helhedsvurdering af eksaminandens forståelse af teksten, eksaminandens udtale  

 og eksaminandens talefærdighed og evne til at forstå eksaminators spørgsmål.
Ved oversættelsen vurderes forståelsen af teksten som helhed, men  

 oversættelsen må også være korrekt i detaljerne, fx med hensyn til verbernes  

 tid og substantivernes tal.
Oversættelsen må være så præcis som muligt.
Udtalen vurderes både på grundlag af oplæsning og samtale.
De enkelte ord  

 må udtales så de ikke kan misforstås.
Ved samtalen vurderes dels eksaminandens evne til at tale russisk, dels  

 evnen til at forstå eksaminators spørgsmål.
Det afgørende er at eksaminanden  

 er i stand til at udtrykke sin mening således at der ikke opstår  

 misforståelser.
I vurderingen indgår eksaminandens ordforråd, taletempo,  

 nuancerigdom og også den grammatiske korrekthed.
Der har tidligere været en  

 tendens til at tillægge dette sidste element en for stor betydning.  

 Naturligvis bør eksaminanden tale så sprogligt korrekt som muligt, men i  

 stedet for at opregne fejl skal eksaminator og censor snarere vurdere  

 præstationen efter, hvad eksaminanden faktisk har formået at sige.
En  

 indholdsrig samtale med nogle sproglige fejl skal vurderes højere end en  

 samtale, hvor eksaminanden ikke vover sig ud over de mest almindelige  

 konstruktioner og derfor heller ikke laver så mange fejl.
 Af hensyn til eventuelle klager over bedømmelsen bør eksaminator og censor  

 opbevare deres notater fra eksamen indtil klagefristen er udløbet.
 P.d.v.
