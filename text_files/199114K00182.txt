Nr BTL 182 Betænkning over Forslag til lov om offentlige arkiver m.v.   

 Nr L 182 1991-92, 1. samling Afgivet af Kulturudvalget Afgivet: 19920429 Udvalget har behandlet lovforslaget i en række møder og har herunder stillet spørgsmål til kulturministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Historisk Fællesråd, Dansk Kulturhistorisk Museums Forening, Danske forskningsinstitutioner og faglige sammenslutninger, Formandskollegiet, Journalistforbundet, Kolding Kommune, Kommunernes Landsforening, Københavns Magistrat, Københavns og Århus Universiteter, Randers Kommune, Rigsarkivet, Sammenslutningen af Lokal Arkiver og Stadsarkivarforeningen.
 Der er af kulturministeren stillet ændringsforslag, hvorom henvises til de  

 ledsagende bemærkninger.
 Kulturministeren har over for udvalget givet tilsagn om, at det i  

 lovforslagets § 5, stk. 2, omhandlede samarbejdsorgan vil blive nedsat  

 snarest muligt efter lovens ikrafttræden, således at der etableres et forum  

 for drøftelse af samarbejdet mellem bl.a. statens arkiver og lokalarkiverne.
 Kulturministeren har endvidere over for udvalget understreget, at man ved  

 fortolkningen af lovforslagets § 21 skal lægge afgørende vægt på, at  

 forlængelse af den almindelige 30-års-frist kun kan foretages, hvor det er  

 nødvendigt til beskyttelse af væsentlige hensyn til de i § 21, nr. 1-6,  

 nævnte interesser.
 Det er i denne forbindelse forudsat, at de i § 21, nr. 1-6, nævnte  

 beskyttelseshensyn for så vidt angår arkivadgang vil gøre sig gældende med  

 væsentlig mindre vægt end i spørgsmålet om aktindsigt efter lov om  

 offentlighed i forvaltningen.
 Udvalget går i øvrigt ud fra, at ønsket om størst mulig åbenhed med hensyn  

 til adgang til offentlige arkivalier også kommer til udtryk i behandlingen af  

 dispensationsansøgninger, og at forlængelse af den generelle frist  

 efterhånden kun sker i ganske særlige tilfælde.
 Kulturministeren har endelig tilkendegivet over for udvalget, at  

 lovgivningen på arkivområdet vil blive taget op til vurdering i foråret 1996  

 med henblik på fremsættelse af forslag til revision af loven inden den 1.  

 januar 1997.
 Vurderingen skal bl.a. ske på grundlag af resultatet af arbejdet i det  

 følgeudvalg, der nedsættes i henhold til det i betænkningen under nr. 1  

 stillede ændringsforslag.
 Det er oplyst, at rigsarkivaren årligt vil afgive en rapport om  

 tilgængelighedspraksis med følgende hovedpunkter:
- afleveringspraksis, - praksis vedrørende tilgængelighedsfrister og - praksis vedrørende dispensationer.
Det foreslåede følgeudvalg vil årligt drøfte denne rapport og afgive  

 udtalelse til kulturministeren.
Kulturministeren vil give Folketingets  

 Kulturudvalg en orientering om de overvejelser, som følgeudvalgets udtalelser  

 giver anledning til.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de under nr. 2 og 3 stillede  

 ændringsforslag og vil stemme imod det under nr. 1 stillede ændringsforslag.
Fremskridtspartiet er af den opfattelse, at arkivlovgivningen skal være  

 præget af det princip, at offentligheden skal have så fri adgang til  

 arkiverne som overhovedet muligt.
Denne adgangsret skal kun begrænses af  

 hensynet til enkeltindivider og i særlige tilfælde til statens sikkerhed.
Derudover har Fremskridtspartiet ingen betænkeligheder ved at åbne  

 arkiverne mest muligt.
Det offentliges behandling af borgerne skal altid  

 kunne tåle at blive set efter i sømmene.
Det offentlige er alene at betragte  

 som en service for borgerne.
Derfor er det vigtigt, at de mange  

 administrative afgørelser hurtigt kan få eftertidens dom.
Formålet er ikke at  

 hetze eller rejse stribevis af tiltaler, men derimod at opnå den forebyggende  

 effekt, som en senere afsløring af en uretsbehandling vil have på den  

 offentlige forvaltning.
Nærværende lovforslag er nogle få skridt i den rigtige retning.
Særligt  

 præciseringerne i betænkningen har gjort forventningerne til den  

 efterfølgende administration af loven mere lyse end ellers og klart bedre end  

 dagens tilstand.
Fremskridtspartiet anbefaler derfor lovforslaget til  

 vedtagelse.
 ÆndringsforslagAf kulturministeren , tiltrådt af et flertal  

 (udvalget med undtagelse af FP):
 Ny paragraf 1) Efter § 25 indsættes som ny paragraf:
 »§ 01. Kulturministeren nedsætter et udvalg, der skal vurdere  

 praksis på tilgængelighedsområdet.
Stk. 2. Udvalget består af en repræsentant for forskningen, en  

 repræsentant for pressen, en dommer og en departementschef.« Af kulturministeren , tiltrådt af udvalget :
 Til § 36 2) I den foreslåede affattelse af § 9, stk. 4 ,  

 ændres i 1. pkt. »Rigsarkivet« til: »arkiv«.
 Ny paragraf 3) Efter § 39 indsættes som ny paragraf:
»§ 02. Forslag til revision af loven fremsættes for  

 Folketinget senest i folketingsåret 1996-97.« Bemærkninger Til nr. 1 Udvalget skal på baggrund af en årlig rapport udarbejdet af  

 Rigsarkivaren vurdere praksis på tilgængelighedsområdet og udtale sig om,  

 hvorvidt der bør gennemføres ændringer på dette område.
Den i det foreslåede stk. 2 omhandlede forskerrepræsentant udpeges efter  

 indhentet udtalelse fra Forskningsrådenes formandskollegium.
Den foreslåede  

 repræsentant for pressen udpeges efter indhentet udtalelse fra Danske  

 Dagblades Forening og Dansk Journalistforbund, og den foreslåede dommer  

 udpeges efter indhentet udtalelse fra Justisministeriet.
Departementschefen  

 skal være departementschefen fra enten Stats-, Justits- eller  

 Forsvarsministeriet eller Udenrigsministeriets direktør og skal udpeges af  

 kulturministeren i samråd med vedkommende minister.
 Til nr. 2 Den foreslåede ændring medfører, at kommunale registre i givet  

 fald vil kunne opbevares i kommunale arkivinstitutioner.
 Til nr. 3 Ved den foreslåede ændring sikres det, at loven senest tages op  

 til revision i folketingsåret 1996-97.
