Nyt fra Ankestyrelsen - indsendte  

 nævnsafgørelser vedrørende serviceloven - af  

 fuldmægtig Niels Henrik Dam Ankestyrelsen har i 1998 og begyndelsen af 1999 fået  

 tilsendt et stort antal afgørelser fra nævnene, på de  

 områder, der nu er omfattet af serviceloven.
På grund af stort  

 arbejdspres i Ankestyrelsen har styrelsen ikke løbende haft mulighed  

 for at følge op på disse afgørelser i det omfang, som vi  

 kunne ønske.
Ankestyrelsen skal dog anmode nævnene om fortsat at  

 indsende interessante afgørelser, da det er af væsentlig  

 betydning for Ankestyrelsen, bl.a. når Ankestyrelsen skal afgøre  

 hvilke sager der skal antages til behandling i Ankestyrelsen.
 Hjælpemidler m.v.
Ankestyrelsen har modtaget to nævnsafgørelser  

 vedrørende en såkaldt Christiania Ladcykel.
Den ene sag  

 drejede sig om en familie med tre børn.
Det ene barn på ca. 8  

 år led af svære spastiske lammelser.
Familien ønskede en  

 ladcykel til transport af det handicappede barn, således at han kunne  

 være med på cykelture til familie og venner, samt ud i naturen.  

 Nævnet stadfæstede afslaget efter bistandslovens § 58 (nu  

 servicelovens § 97), men fandt at der var tale om en merudgift efter  

 bistandslovns § 48 (nu servicelovens § 28). Nævnet fandt, at  

 en ladcykel var nødvendig for at barnet i rimeligt omfang kunne  

 deltage i familiens dagligdag.
Behovet kunne således ikke dækkes  

 via kassebil og kørestole.
Ved beregningen af merudgiften skulle der  

 fratrækkes et beløb svarende til prisen på en almindelig  

 cykel af god kvalitet, passende for en 8 års dreng.
Den anden afgørelse vedrørte en yngre  

 kvinde, der ønskede en Christiania Ladcykel.
Kommunen havde anset  

 cyklen for et forbrugsgode efter servicelovens § 98, og havde derfor  

 ydet 50% af udgiften, men nævnet ændrede denne afgørelse  

 og bevilgede hele udgiften til cyklen efter reglerne om hjælpemidler.  

 Nævnet lagde vægt på at ansøger var berettiget til  

 en cykel til afhjælpning af handicappet.
Nævnet lagde også  

 vægt på vedkommendes alder, og på at vedkommende  

 ønskede en bestemt cykel, som ikke var dyrere end de cykler kommunen  

 almindeligvis bevilger.
Begrundelsen for at anse cyklen for et  

 hjælpemiddel var nærmere, at cyklen i dette tilfælde alene  

 ville fungere som et hjælpemiddel på linie med andre  

 hjælpemidler til afhjælpning af den nedsatte funktionsevne.
Det  

 ville således ikke være en anvendelse af cyklen, der lå ud  

 over anvendelsen som hjælpemiddel.
Ankestyrelsen har antaget sidstnævnte sag til  

 behandling, da den er anset for at være af generel betydning.
Sagen er  

 antaget med henblik på afklaring af, hvorvidt man kan bevilge et  

 standardprodukt, der er fremstillet med henblik på den almindelige  

 befolkning som målgruppe, som et hjælpemiddel efter servicelovens  

 § 97, eller om sådanne produkter skal betragtes som forbrugsgoder,  

 der i givet fald bevilges efter servicelovens § 98, herunder om eventuel  

 anvendelse af servicelovens § 98, stk. 4 og 6. Nævnet har i et  

 brev til Ankestyrelsen præciseret afgørelsen, idet nævnets  

 mening var at cyklen i dette tilfælde alene ville fungere som et  

 hjælpemiddel på linie med de egentlige hjælpemidler, og  

 cyklen skulle derfor bevilges som om den var et hjælpemiddel,  

 altså efter reglen i § 98, stk. 6.
Et nævn har indsendt en afgørelse  

 vedrørende tilskud til Prismebriller.
Sagen vedrørte en  

 yngre kvinde, som siden barnealderen havde haft samsynsproblemer på  

 grund af skelen.
Hun var blevet opereret 3 gange, og efter den seneste  

 operation i 1998, havde hun fortsat tendens til indadskelen med dobbeltsyn.  

 Der var herefter ikke indikation for yderligere operation.
Hun var ordineret  

 prismebriller af styrken 4 prismedioptrier.
Statens Øjenklinik havde  

 afgivet en udtalelse, hvorefter tilfældet ikke var så  

 svært, at det var omfattet af loven, idet der primært var  

 tænkt på svære tilstande med høje  

 prismeværdier.
Nævnet ændrede kommunens afgørelse,  

 og fandt ansøger berettiget til de ansøgte prismebriller.  

 Nævnet fandt, at der var tale om sygdomsbetinget dobbeltsyn uden  

 mulighed for operativ korrektion.
Nævnet fandt at udtalelsen i  

 socialministeriets vejledning af 5. marts 1998, hvorefter "hjælpemidlet  

 vil ofte være enten en okklusionslinse eller briller med stærk  

 prismevirkning", vedrører et eksempel på støtte og ikke  

 en begrænsning.
Der er endvidere udelukkende tale om vejledende  

 retningslinjer.
Ankestyrelsen skal bemærke at sager  

 vedrørende tilskud til briller/kontaktlinser ofte er ganske  

 vanskelige.
Ankestyrelsen har for nylig haft lejlighed til at tage stilling  

 til 4 sager vedrørende dette emne.
Sagerne er offentliggjort i SM  

 O-88-98. Sag nr. 4 vedrørte fortolkningen af udtrykket  

 "sygdomsbetinget dobbeltsyn uden mulighed for operativ korrektion". Sagen  

 drejede sig om en person, der på det ene øje havde behov for en  

 kontaktlinse med styrke +13,50. Ankestyrelsen lagde vægt på en  

 udtalelse fra Statens Øjenklinik, hvorefter der her ikke var tale om  

 sygdomsbetinget dobbeltsyn, men alene tale om at der på grund af optisk  

 synsforskel mellem de to øjne dannes synsindtryk af forskellig  

 størrelse.
Ankestyrelsen har endvidere netop antaget en sag  

 vedrørende hjælp til prismebriller.
Sagen er antaget med henblik  

 på afklaring af, om et medfødt dobbeltsyn kan betegnes som  

 sygdomsbetinget.
Da der i bekendtgørelsen er oplistet nogle meget  

 specifikke krav til hvornår man kan yde hjælp til  

 briller/kontaktlinser, er det meget vigtigt at kommuner og nævn  

 sørger for at indhente tilstrækkelige oplysninger  

 vedrørende lidelsen, og hvilken type brille/kontaktlinse der er tale  

 om.
Derudover kan det i en række tilfælde være  

 nødvendigt at indhente en udtalelse fra Statens Øjenklinik, der  

 har en særlig ekspertise på dette område.
Biler Et nævn har indsendt en afgørelse  

 vedrørende en 73-årig mand med en alvorlig ryglidelse.  

 Gangdistancen var oplyst til 15 meter.
Han kunne ikke benytte offentlige  

 transportmidler.
Han havde kørselsbehov i forbindelse med  

 indkøb, familiebesøg og forskellige fritidsaktiviteter.  

 Kommunen havde givet afslag på vægtafgiftsfritagelse med  

 henvisning til, at han var kompenseret med andre transportmidler, samt  

 boligens centrale placering.
Nævnet ændrede denne  

 afgørelse og lagde bl.a. vægt på at ansøger levede  

 en aktiv tilværelse og havde et transportbehov, som efter nævnets  

 vurdering ikke var tilgodeset ved el-scooter og andre hjælpemidler  

 eller ved boligens centrale placering.
Ankestyrelsen har tidligere i en artikel i "Nyt fra  

 Ankestyrelsen" nr. 5/98. beskrevet Ankestyrelsens praksis vedrørende  

 bilstøtte til ældre.
I denne forbindelse kan det også  

 nævnes, at Ankestyrelsen har antaget en sag med henblik på  

 afklaring af betydningen af den ændrede formulering af  

 bilbekendtgørelsens § 2, stk. 2, sammenholdt med Ankestyrelsens  

 hidtidige praksis.
Ankestyrelsen har modtaget en afgørelse fra et  

 nævn vedrørende en person, der var lam fra livet og nedefter.  

 Hun havde tidligere fået udvidet støtte til en Nissan Sunny, og  

 søgte nu ordinær udskiftning.
Kommunen havde foretaget en  

 afprøvning, og fundet frem til, at en Mazda 323 til en pris af kr.  

 178.383 (inklusive servostyring og automatgear) var den billigste og bedst  

 egnede bil.
Under sagens behandling i nævnet bad nævnet kommunen  

 om at afprøve en kassebil.
Kommunen oplyste, at ansøger ikke  

 ønskede en kassebil.
Kommunen oplyste endvidere, at en Ford Transit  

 (kassebil) med standardindretning kostede kr. 136.282,50. Hertil kom  

 særlig indretning til en pris af kr. 141.548, altså ialt kr.  

 277.830,50. Nævnets sekretariat anførte, at en Ford Transit er  

 den billigste bil, og indstillede til bevilling af denne.
Nævnet  

 bevilgede imidlertid den af kommunen indstillede Mazda.
Sagen vedrører en fortolkning af hvad der skal  

 forstås ved udtrykket "billigste og bedst egnede bil", i  

 bilbekendtgørelsens § 6, stk. 2. Ankestyrelsen har gennem tiden  

 fået en række spørgsmål vedrørende  

 forståelse af denne bestemmelse, men Ankestyrelsen har aldrig haft  

 lejlighed til at tage principiel stilling til spørgsmålet.
Efter  

 Ankestyrelsens opfattelse kan man dog ved fortolkningen hente en vis  

 støtte i bilbekendtgørelsens § 6, stk. 4, hvorefter:  

 "Særlige indretninger, som bilen efterfølgende forsynes med  

 på grund af ansøgerens helbredstilstand, ydes som tilskud, jf.  

 § 9". Dette synes, sammenholdt med ordlyden af § 6, stk. 2  

 "lånet efter stk. 1..", at tale for, at man skal se på prisen  

 før efterfølgende særlige indretninger, når det  

 skal vurderes, hvilken bil der er billigst.
Dette er også i  

 overensstemmelse med de udtalelser Ankestyrelsen tidligere er kommet med.  

 Nævnets afgørelse må derfor nok anses for ikke at  

 være ganske i overensstemmelse med Ankestyrelsens praksis.
Resultatet  

 er dog ikke helt utvivlsomt, ligesom det i en række tilfælde ikke  

 vil være samfundsøkonomisk fornuftigt.
Ankestyrelsen vil derfor  

 i fremtiden være meget opmærksom på sager, der egner sig  

 til at behandle dette spørgsmål principielt.
Boligindretning Ankestyrelsen har modtaget 2 sager vedrørende  

 fjernelse af badekar og etablering af bruseniche efter  

 bistandslovens § 59 (nu servicelovens § 102). Den ene sag  

 vedrørte en 76-årig gift mand med to knæproteser.
Han  

 kunne ikke længere benytte badekarret.
Kommunen havde derfor tilbudt  

 ham en badetaburet, således at han kunne bade på gulvet, hvor der  

 var afløb.
Nævnet ændrede kommunens afgørelse, og  

 lagde bl.a. vægt på de helbredsmæssige oplysninger og de  

 snævre pladsforhold i badeværelset.
Nævnet fandt ved  

 afgørelsen, at fjernelse af badekar og etablering af niche må  

 anses for nødvendigt med henblik på at afhjælpe eller i  

 betydelig grad formindske de boligmæssige ulemper ved ophold i eget  

 hjem.
Den anden sag vedrørte en enlig 59-årig, som  

 led af følger efter polio.
Kommunen gav afslag på fjernelse af  

 siddebadekar og etablering af bruseplads.
Kommunen vurderede ikke, at det  

 ansøgte var nødvendigt, da der var afløb i gulvet og god  

 plads til en badetaburet.
Nævnet ændrede afgørelsen og  

 pålagde kommunen at fjerne badekarret og etablere bruseniche, jf.  

 bistandslovens § 59. Nævnet lagde vægt på, at  

 ansøger ikke havde mulighed for at benytte sit badekar til bad.  

 Nævnet lagde endvidere vægt på det betydelige dokumenterede  

 balancebesvær, og ansøger ville derfor ikke være i stand  

 til at tørre gulvet forsvarligt, hvis ansøger badede på en badetaburet foran håndvasken,  

 eller på toilettet.
Ankestyrelsen har ingen praksis på dette  

 område, og afgørelserne strider næppe mod reglerne, men  

 der synes at være en uensartet praksis på dette område.  

 Ankestyrelsen har fx afvist at behandle en sag fra et nævn, der havde  

 stadfæstet kommunens afgørelse om ikke at fjerne badekarret og  

 etablere bruseniche.
Nævnet bemærkede, at ansøger havde  

 mulighed for at komme i bad uden brug af badekar.
Nævnet lagde  

 vægt på, at der var afløb i gulvet, og at generne ved at  

 gulvet blev vådt vil kunne afhjælpes på anden måde,  

 fx ved brug af skridsikker måtte.
