Nr BSF 40 Forslag til Folketingsbeslutning om Danmarks ratifikation af konventionen  

 af 9. december 1994 om sikkerhed for FN-personel samt personel knyttet til FN Fremsat af udenrigsministeren (Niels Helveg Petersen) den 11. januar 1995 Vedtaget ved anden (sidste) behandling den 4. april 1995 Folketinget meddeler sit samtykke til, at Danmark ratificerer den på de  

 Forenede Nationers 49. generalforsamling den 9. december 1994 vedtagne  

 konvention om sikkerhed for FN-personel samt personel knyttet til FN.
Bilag Den konvention, som er omtalt i folketingsbeslutningen, er optrykt som  

 bilag til det fremsatte forslag.
Oprindelig fremsat forslag Folketinget meddeler sit samtykke til, at Danmark ratificerer den på de  

 Forenede Nationers 49. generalforsamling den 9. december 1994 vedtagne  

 konvention om sikkerhed for FN-personel samt personel knyttet til FN.
INDHOLDSFORTEGNELSE Konventionen om sikkerhed for FN- og dertil knyttet personel Bemærkninger:  I.
Konventionens forhistorie II.
Danmarks  

 ratifikation III.
Konventionens indhold og forhold til dansk ret KONVENTION OM SIKKERHED FOR FN- OG DERTIL KNYTTET PERSONEL Deltagerstaterne i denne konvention er , i dyb bekymring over det stigende antal dødsfald og lemlæstelser  

 som følge af overlagte angreb på FN- og dertil knyttet personel, i bevidstheden om , at angreb mod, eller anden mishandling af  

 personel, som handler på vegne af De Forenede Nationer, er uberettigede og  

 uacceptable, uanset af hvem de er begået, i erkendelse af , at FN-operationer udføres i det internationale  

 samfunds fælles interesse og i overensstemmelse med FN-pagtens principper og  

 formål, i anerkendelse af den betydningsfulde indsats, FN- og dertil  

 knyttet personel udøver for FN's bestræbelser inden for forebyggende  

 diplomati, fredsskabelse, fredsbevarelse, fredsopbygning samt humanitære og  

 andre operationer, bevidst om de eksisterende forholdsregler til sikring af FN- og  

 dertil knyttet personels sikkerhed, herunder de skridt, som af FN's  

 hovedorganer er taget i dette øjemed, i erkendelse af , at eksisterende foranstaltninger til beskyttelse  

 af FN- og dertil knyttet personel ikke desto mindre er utilstrækkelige, i anerkendelse af , at effektiviteten af og sikkerheden for FN's  

 operationer forøges, hvor sådanne operationer udføres med samtykke fra og i  

 samarbejde med værtslandet, appellerende til alle stater, i hvilke FN- og dertil knyttet personel er deployeret, og til alle andre, som dette personel måtte kunne  

 sætte deres lid til, om at tilvejebringe omfattende støtte sigtende på at  

 lette udførelsen og opfyldelsen af FN-operationernes mandat, overbevist om , at der består et påtrængende behov for at vedtage  

 passende og effektive foranstaltninger til forhindring af angreb rettet mod  

 FN- og dertil knyttet personel og til afstraffelse af dem, som har udført  

 sådanne angreb, blevet enige om følgende :
Artikel 1 Definitioner I denne konvention betyder:
a) »FN-personel«: (i) personer ansat eller deployeret af De  

 Forenede Nationers generalsekretær som medlemmer af den militære,  

 politimæssige eller civile komponent af en FN-operation; (ii) andre embedsmænd og sagkyndige i særligt hverv under FN, dets  

 særorganisationer eller Det Internationale Atomenergiagentur, som er til  

 stede i officiel kapacitet i det område, hvor en FN-operation er under  

 udførelse; b) »Tilknyttet personel«: (i) personer tildelt af en regering  

 eller en mellemstatslig organisation efter aftale med det kompetente  

 FN-organ; (ii) personer ansat af De Forenede Nationers generalsekretær eller  

 af en særorganisation eller af Det Internationale Atomenergiagentur; (iii) personer stillet til rådighed af en humanitær ikke-guvernemental  

 organisation eller organ i medfør af en aftale med De Forenede Nationers  

 generalsekretær eller med en særorganisation eller med Det Internationale  

 Atomenergiagentur; med henblik på at udføre aktiviteter til støtte for fuldførelsen af en  

 FN-operations mandat; c) »FN-operation« en operation iværksat af det kompetente  

 FN-organ i overensstemmelse med FN-pagten og gennemført under FN's myndighed  

 og kontrol: (i) hvor operationen har til formål at opretholde eller  

 genoprette international fred og sikkerhed; (ii) hvor Sikkerhedsrådet eller Generalforsamlingen har erklæret, at der,  

 i denne konventions betydning, består en ganske særlig risiko for det i  

 operationen deltagende personels sikkerhed; d) »Værtsland« en stat, på hvis territorium en FN-operation  

 udføres; e) »Transitstat« en stat, som ikke er værtslandet, på hvis  

 territorium FN- og dertil knyttet personel eller udstyr er under passage  

 eller midlertidigt til stede i forbindelse med en FN-operation.
Artikel 2 Anvendelsesområde 1. Denne konvention finder anvendelse over for FN- og dertil knyttet personel og FN-operationer som defineret i artikel 1.
 2. Denne konvention finder ikke anvendelse på en FN-operation autoriseret  

 af Sikkerhedsrådet som en tvangsforanstaltning under FN-pagtens kapitel VII,  

 i hvilken noget af personellet er inddraget som kombattanter mod organiserede  

 væbnede styrker, og i relation til hvilken reglerne om internationale væbnede  

 konflikter finder anvendelse.
Artikel 3 Identifikation 1. De militære og politimæssige komponenter af en FN-operation samt deres køretøjer, skibe og luftfartøjer skal bære særligt kendetegn.
Andet personel, køretøjer, skibe og luftfartøjer inddraget i en FN-operation skal være passende identificeret, medmindre andet er bestemt af De Forenede Nationers generalsekretær.
 2. Alt FN- og dertil knyttet personel skal bære passende  

 identifikationsdokumenter.
Artikel 4 Aftaler om status for operationen Værtsstaten og De Forenede Nationer skal så snart som muligt indgå en aftale om status for FN's operation og alt personel inddraget i operationen, herunder bl.a. bestemmelser om forrettigheder og immuniteter  

 for operationens militære og politimæssige komponenter.
Artikel 5 Transit En transitstat skal lette den uhindrede passage af FN- og dertil knyttet personel og deres udstyr til og fra værtslandet.
Artikel 6 Overholdelse af love og bestemmelser 1. Uden præjudice for sådanne forrettigheder og immuniteter, som de måtte nyde, eller for de krav, som følger af deres pligter, skal FN- og dertil knyttet personel:
a) overholde værtslandets og transitlandets love og bestemmelser; og b) afstå fra enhver handling eller aktivitet, som er uforenelig med den  

 upartiske og internationale karakter af deres pligter.
 2. De Forenede Nationers generalsekretær skal træffe alle passende  

 foranstaltninger til sikring af, at disse forpligtelser iagttages.
Artikel 7 Pligt til at drage omsorg for FN- og dertil knyttet personels  

 sikkerhed og sikring 1. FN- og dertil knyttet personel, deres udstyr og tilholdssteder må ikke gøres til genstand for angreb eller for nogen handling, som forhindrer dem i at udføre deres mandat.
2. De deltagende stater skal træffe alle passende foranstaltninger med  

 henblik på at drage omsorg for FN- og dertil knyttet personels sikkerhed og  

 sikring.
I særdeleshed skal de deltagende stater tage alle passende skridt  

 til at beskytte FN- og dertil knyttet personel, som er deployeret på deres  

 territorium, mod de i artikel 9 opregnede forbrydelser.
3. De deltagende stater skal samarbejde med De Forenede Nationer og andre  

 deltagerstater, alt efter omstændighederne, i gennemførelsen af denne  

 konvention, især i tilfælde, hvor værtslandet er ude af stand til selv at træffe de krævede  

 foranstaltninger.
Artikel 8 Pligt til at frigive og returnere FN- og dertil knyttet personel, der  

 er tilfangetaget eller tilbageholdt Medmindre andet fremgår af en  

 gældende statusoverenskomst, skal FN- og dertil knyttet personel, som måtte  

 være taget til fange eller tilbageholdt som led i udførelsen af deres  

 pligter, og hvis identitet er blevet fastslået, ikke underkastes forhør, og  

 de skal straks frigives og returneres til De Forenede Nationer eller andre  

 relevante myndigheder.
I afventning af deres frigivelse skal det pågældende  

 personel behandles i overensstemmelse med universelt anerkendte  

 menneskerettighedsstandarder samt principperne og ånden i  

 Genevekonventionerne af 1949.
Artikel 9 Forbrydelser mod FN- og dertil knyttet personel 1. Følgende forsætlige handlinger a) manddrab, bortførelse eller andet angreb på FN- eller dertil knyttet  

 personels legeme eller frihed; b) voldshandling mod FN- eller dertil knyttet personels tjenestested,  

 privatbolig eller transportmiddel, som må antages at bringe hans eller hendes  

 person eller frihed i fare; c) trussel om at foretage et sådant angreb med det formål at tvinge en  

 fysisk eller juridisk person til at udføre eller afstå fra at udføre nogen  

 handling; d) forsøg på at foretage et sådant angreb; og e) medvirken til foretagelse af et sådant angreb, eller til forsøg herpå  

 eller til organisering eller beordring af, at andre foretager et sådant  

 angreb; skal gøres strafbare i henhold til hver af de deltagende staters nationale  

 lovgivning.
 2. Enhver deltagende stat skal fastsætte passende straffe for de i stk. 1  

 nævnte forbrydelser under hensyntagen til deres alvorlige karakter.
Artikel 10 Tilvejebringelse af jurisdiktion 1. Enhver deltagende stat skal træffe sådanne foranstaltninger, som måtte være nødvendige for at udøve jurisdiktion over for de i artikel 9 nævnte forbrydelser i følgende tilfælde:
a) når forbrydelsen er begået inden for den pågældende stats område eller  

 om bord på et skib eller et luftfartøj, der er indregistreret i den stat; b) når den formodede gerningsmand er statsborger i den stat.
 2. En deltagerstat kan også udøve jurisdiktion over for enhver sådan  

 forbrydelse, når den er begået:
a) af en statsløs person, som har fast bopæl i den stat; eller b) af en af dens statsborgere; eller c) i et forsøg på at tvinge den pågældende stat til at foretage eller  

 undlade at foretage nogen handling.
3. Enhver deltagerstat, som har tilvejebragt jurisdiktion i medfør af stk.  

 2, skal give meddelelse herom til De Forenede Nationers generalsekretær.
Hvis  

 den pågældende deltagerstat efterfølgende ophæver denne jurisdiktion, skal  

 meddelelse herom gives De Forenede Nationers generalsekretær.
 4. Enhver deltagende stat skal træffe sådanne foranstaltninger, som måtte  

 være nødvendige for at udøve jurisdiktion over for de i artikel 9 nævnte  

 forbrydelser, såfremt den formodede gerningsmand befinder sig på statens  

 område, og staten ikke i medfør af artikel 15 udleverer den pågældende til en  

 af de deltagende stater, som har tilvejebragt jurisdiktion i medfør af stk. 1  

 eller stk. 2.
 5. Denne konvention udelukker ikke strafferetlig jurisdiktion udøvet i  

 overensstemmelse med national lovgivning.
Artikel 11 Forebyggelse af forbrydelser mod FN- og dertil knyttet personel De deltagende stater skal samarbejde med henblik på forebyggelse af de i artikel 9 nævnte forbrydelser, navnlig ved:
a) at træffe alle praktisk gennemførlige foranstaltninger for at  

 forebygge, at der på deres respektive områder træffes forberedelser til at  

 begå nogen af de nævnte forbrydelser inden eller uden for deres områder; og b) udveksle oplysninger i overensstemmelse med national ret og samordne  

 gennemførelsen af administrative og andre foranstaltninger, som er egnede til  

 at forebygge, at der begås sådanne forbrydelser.
Artikel 12 Videregivelse af oplysninger 1. På de betingelser, som gælder i dens nationale ret, skal den deltagende stat, på hvis territorium en af de i artikel 9 nævnte forbrydelser er begået, hvis den har grund til at antage, at en formodet gerningsmand er flygtet fra dens område, meddele De Forenede Nationers generalsekretær og, direkte eller gennem generalsekretæren, den eller de berørte stater alle omstændigheder af betydning vedrørende den begåede forbrydelse og alle foreliggende oplysninger om den formodede gerningsmands identitet.
 2. Når en af de i artikel 9 nævnte forbrydelser er begået, skal enhver  

 deltagende stat, der er i besiddelse af oplysninger om ofret og  

 omstændighederne ved forbrydelsen under iagttagelse af de bestemmelser, der  

 er foreskrevet i dens nationale ret, bestræbe sig for omgående at sende  

 fuldstændige oplysninger til De Forenede Nationers generalsekretær og den  

 eller de berørte stater.
Artikel 13 Foranstaltninger til sikring af strafforfølgning eller udlevering 1. Når betingelserne herfor er til stede, skal den deltagende stat, inden for hvis område den formodede gerningsmand befinder sig, træffe de fornødne foranstaltninger i henhold til sin nationale ret for at sikre denne persons tilstedeværelse med henblik på strafforfølgning eller udlevering.
 2. Underretning om foranstaltninger truffet i medfør af stk. 1 skal i  

 overensstemmelse med national ret og uden ophør gives til De Forenede  

 Nationers generalsekretær og, enten direkte eller gennem generalsekretæren,  

 til:
a) den stat, i hvilken forbrydelsen er begået; b) den eller de stater, hvori den formodede gerningsmand er statsborger,  

 eller, hvis den pågældende er statsløs, på hvis territorium denne person er  

 bosat; c) den eller de stater, hvori ofret er statsborger; d) andre interesserede stater.
Artikel 14 Strafforfølgning af formodede gerningsmænd Den deltagende stat, på hvis område den formodede gerningsmand befinder sig, skal, hvis den ikke udleverer ham, uden nogen som helst undtagelse og uden unødigt ophold forelægge sagen for sine kompetente myndigheder med henblik på retsforfølgning i overensstemmelse med sin egen lovgivning.
Disse myndigheder skal træffe deres beslutning på samme måde som i en sag vedrørende en almindelig lovovertrædelse af alvorlig karakter under statens lovgivning.
Artikel 15 Udlevering af formodede gerningsmænd 1. I det omfang de i artikel 9 nævnte forbrydelser ikke er forbrydelser, der kan medføre udlevering i henhold til en gældende udleveringstraktat mellem de deltagende stater, skal de anses for optaget heri som sådanne.
De deltagende stater forpligter sig til i enhver udleveringstraktat, de måtte afslutte med hinanden, at optage disse forbrydelser blandt de forbrydelser, der kan medføre udlevering.
2. Hvis en deltagende stat, som kun foretager udlevering på grundlag af en  

 traktat herom, modtager en anmodning om udlevering fra en anden deltagende  

 stat, med hvilken den ikke har afsluttet udleveringstraktat, kan den efter  

 eget valg betragte denne konvention som det retlige grundlag for udlevering i  

 anledning af disse forbrydelser.
For udleveringen gælder i øvrigt de  

 betingelser, der er fastsat i den anmodede stats lovgivning.
 3. Deltagende stater, som ikke gør udlevering betinget af, at der består  

 en traktat herom, skal gensidigt anse de omhandlede forbrydelser som  

 forbrydelser, der kan medføre udlevering, i overensstemmelse med de  

 betingelser, der er fastsat i den anmodede stats lovgivning.
 4. For så vidt angår udlevering mellem de deltagende stater, skal enhver  

 af de nævnte forbrydelser anses som begået ikke blot der, hvor den fandt  

 sted, men også i de stater, som har tilvejebragt jurisdiktion i medfør af  

 artikel 10, stk. 1 og 2.
Artikel 16 Gensidig bistand i strafferetlige sager 1. De deltagende stater skal yde hinanden mest mulig bistand i forbindelse med retsforfølgning i anledning af de forbrydelser, der er nævnt i artikel 9, herunder bistand med henblik på tilvejebringelse af bevismateriale, som de har rådighed over, og som er nødvendigt for retssagen.
Den anmodede stats lovgivning skal anvendes i alle sager.
 2. Bestemmelserne i stk. 1 påvirker ikke forpligtelser om gensidig bistand  

 i henhold til andre traktater.
Artikel 17 Retfærdig behandling 1. Der skal sikres enhver, der er genstand for efterforskning, eller som retsforfølges for nogen af de i artikel 9 nævnte forbrydelser, en retfærdig behandling, en retfærdig rettergang og fuld beskyttelse af den pågældendes rettigheder på ethvert stadium af efterforskningen eller retssagen.
 2. Enhver formodet gerningsmand har ret til:
a) snarest at komme i forbindelse med den nærmeste repræsentant for den  

 stat eller stater, hvori den pågældende er statsborger, eller som af andre  

 grunde er beføjet til at varetage denne persons interesser, eller hvis den  

 pågældende er statsløs, som denne person anmoder om, og som er villig til at  

 varetage denne persons interesser; og b) at modtage besøg af en repræsentant for denne stat eller disse stater.
Artikel 18 Meddelelse om retssagens udfald Den deltagende stat, hvor en formodet gerningsmand strafforfølges, skal give underretning om sagens endelige udfald til De Forenede Nationers generalsekretær, som skal videresende oplysningerne til andre deltagende stater.
Artikel 19 Udbredelse af oplysning De deltagende stater påtager sig at udbrede kendskabet til denne konvention videst muligt og i særdeleshed til at lade studiet heraf såvel som af den humanitære folkerets relevante bestemmelser indgå i deres militære undervisningsprogrammer.
Artikel 20 Forbeholdsklausuler Intet i denne konvention skal påvirke:
a) anvendelsen af humanitær folkeret og universelt anerkendte  

 menneskerettighedsstandarder som indeholdt i internationale instrumenter i  

 relation til beskyttelsen af FN-operationer og FN- og dertil knyttet personel  

 eller ansvaret for sådant personel til at respektere sådanne love og  

 standarder; b) staternes rettigheder og forpligtelser i overensstemmelse med FN-pagten  

 vedrørende samtykke til personer, som ønsker adgang til deres territorier; c) FN- og dertil knyttet personels forpligtelse til at handle i  

 overensstemmelse med det for en FN-operation givne mandat; d) den ret, som stater, der frivilligt bidrager med personel til en  

 FN-operation, har til at tilbagetrække deres personel fra deltagelse i en  

 sådan operation; e) retten til en passende erstatning i tilfælde af død, handicap,  

 lemlæstelse eller sygdom, der kan tilregnes en fredsbevarende tjeneste for  

 personer, der af stater frivilligt er stillet til rådighed for  

 FN-operationer.
Artikel 21 Retten til selvforsvar Intet i denne konvention skal kunne udlægges som en fravigelse fra retten  

 til at handle i selvforsvar.
Artikel 22 Bilæggelse af tvister 1. Enhver uoverensstemmelse mellem to eller flere deltagende stater om fortolkningen eller anvendelsen af denne konvention, der ikke kan afgøres ved forhandling, skal efter en af disse staters anmodning henvises til voldgift.
Såfremt der ikke inden for seks måneder fra datoen for anmodningen om voldgift kan opnås enighed mellem parterne om voldgiftsrettens sammensætning, kan enhver af parterne henvise tvisten til Den Internationale Domstol ved en anmodning herom i overensstemmelse med domstolens statutter.
 2. Enhver deltagende stat kan ved undertegnelse, ratifikation, accept  

 eller godkendelse af denne konvention eller ved sin tiltrædelse af  

 konventionen erklære, at den ikke anser sig for bundet af bestemmelserne  

 eller dele deraf i stk. 1. De øvrige deltagende stater skal ikke være bundet  

 af stk. 1 eller den relevante del deraf over for en deltagende stat, der har  

 taget et sådant forbehold.
 3. Enhver deltagende stat, der har taget et forbehold i medfør af stk. 2,  

 kan når som helst trække dette forbehold tilbage ved meddelelse til De  

 Forenede Nationers generalsekretær.
Artikel 23 Gennemgangsmøder Efter anmodning fra en eller flere af de deltagende stater og efter  

 godkendelse af et flertal heraf skal De Forenede Nationers generalsekretær  

 indkalde et møde mellem de deltagende stater med henblik på at gennemgå  

 konventionens implementering og problemer, som måtte være opstået med hensyn  

 til dens anvendelse.
Artikel 24 Undertegnelse Denne konvention står åben for undertegnelse for alle stater indtil den 31. december 1995 i De Forenede Nationers hovedsæde i New York.
Artikel 25 Ratifikation, accept eller godkendelse Denne konvention skal ratificeres, accepteres eller godkendes.
Ratifikations-, accept- eller godkendelsesinstrumenter skal deponeres hos De Forenede Nationers generalsekretær.
Artikel 26 Tiltrædelse Denne konvention skal være åben for tiltrædelse af enhver stat.
Tiltrædelsesinstrumenterne skal deponeres hos De Forenede Nationers generalsekretær.
Artikel 27 Ikrafttræden 1. Denne konvention træder i kraft den 30. dag efter deponeringen af det 22. ratifikations-, accept-, godkendelses- eller tiltrædelsesinstrument hos De Forenede Nationers generalsekretær.
 2. For enhver stat, der ratificerer, accepterer, godkender eller tiltræder  

 konventionen efter deponeringen af det 22. ratifikations, accept-,  

 godkendelses- eller tiltrædelsesinstrument, træder denne konvention i kraft  

 den 30. dag efter den pågældende stats deponering af sit ratifikations-,  

 accept-, godkendelses- eller tiltrædelsesinstrument.
Artikel 28 Opsigelse 1. En deltagende stat kan opsige denne konvention ved skriftlig meddelelse til De Forenede Nationers generalsekretær.
 2. Opsigelsen får virkning 1 år efter den dato, da De Forenede Nationers  

 generalsekretær har modtaget meddelelsen.
Artikel 29 Autentiske tekster Originaleksemplaret af denne konvention, hvis arabiske, engelske, franske, kinesiske, russiske og spanske tekst har samme gyldighed, skal deponeres hos De Forenede Nationers generalsekretær, der skal sende bekræftede kopier deraf til samtlige stater.
Bemærkninger til forslaget til folketingsbeslutning I.
Konventionens forhistorie Spørgsmålet om beskyttelse af FN-personel, der deltager i fredsbevarende  

 operationer, blev optaget på dagsordenen for FN's 48. generalforsamling i  

 efteråret 1993 på foranledning af New Zealand . Baggrunden var de  

 stadigt hyppigere angreb på FN-personel, som har medført en dramatisk  

 stigning i antallet af dræbte og sårede i FN's tjeneste.
Efter anmodning fra  

 Sikkerhedsrådet havde generalsekretæren udarbejdet en rapport herom, ligesom  

 emnet havde været drøftet indgående i FN's særlige udvalg om fredsbevarende  

 operationer - det såkaldte 34magtsudvalg (se Beretningen til Folketinget fra  

 FN's 48. generalforsamling, side 331).
New Zealands hensigt med det konkrete dagsordenspunkt var at koncentrere  

 indsatsen om den retlige beskyttelse, og New Zealand havde til brug for  

 drøftelsen udarbejdet et udkast til en konvention om ansvar for angreb på  

 FNpersonel.
Udkastet byggede på konventionen af 1973 om internationalt  

 beskyttede personer (diplomatbeskyttelseskonventionen) samt  

 gidseltagningskonventionen af 1979 (begge ratificeret af Danmark, jf.  

 Lovtidende C 1977, side 645, og 1987, side 344) og havde som det primære  

 formål til hensigt at gøre angreb på FN-personel strafbare i samtlige  

 kontraherende stater - princippet om universel jurisdiktionskompetence.
 Også Ukraine havde udarbejdet et konventionsudkast, hvis sigte var  

 mere bredt, bl.a. indeholdende bestemmelser om FN-personellets juridiske  

 status og værtslandets forpligtelser.
 I Danmark havde samtidige nationale overvejelser i forbindelse med  

 etableringen af Den Internationale Brigade afdækket et lignende behov for  

 tilvejebringelse af et internationalt retligt instrument til beskyttelse af  

 dansk personel, der deltager i fredsbevarende/skabende og humanitære  

 operationer.
Under debatten på 48. generalforsamling afgav Danmark på vegne af de  

 nordiske lande et indlæg, hvori der udtryktes stærk bekymring over de  

 mange direkte angreb på FN-personel.
Sådanne angreb var helt uacceptable og  

 viste behovet for at øge personellets sikkerhed.
På nordisk hold foretrak  

 man, at der blev udarbejdet et omfattende retligt instrument, som forholdt  

 sig til flere af de fundamentale problemstillinger, herunder især spørgsmålet  

 om FN-personellets status i relation til den humanitære folkeret, fremfor  

 alene at sigte mod at etablere universel jurisdiktionskompetence med henblik  

 på strafforfølgning af enkeltpersoners angreb på FN-personel.
Debatten mundede ud i vedtagelse af et resolutionsforslag om  

 oprettelse af et ad hoc-udvalg med henblik på at udarbejde en  

 international konvention om sikkerhed for FN-personel.
Ad hoc-udvalget blev  

 bemyndiget til at afholde to møder inden 49. generalforsamling.
Endvidere  

 anbefaledes i resolutionsforslaget, at der på 49. generalforsamling blev  

 nedsat en arbejdsgruppe under 6. udvalg, såfremt der måtte vise sig behov for  

 yderligere arbejde med konventionsudkastet.
Resolutionsforslaget blev  

 vedtaget uden afstemning i såvel 6. udvalg som Plenarforsamlingen (res.  

 48/37, jf.
Beretningen til Folketinget, side 333).
 Ad hoc-udvalget under canadisk formandskab afholdt to  

 mødesamlinger (a to uger) i New York i henholdsvis marts/april og august  

 måned 1994, uden at det lykkedes at nå til fuld enighed om en traktattekst.
 Foruden et fælles konventionsudkast udarbejdet af New Zealand og Ukraine  

 havde ad hoc-udvalget et nordisk arbejdspapir indeholdende en række  

 elementer, inspireret af gældende humanitær folkeret, bl.a. om forbud mod,  

at FN-personel, deres udstyr og opholdssteder gøres til genstand for  

 angreb, at der i øvrigt lægges hindringer i vejen for personellets  

 udøvelse af deres mandat, samt at personellet ikke må tilbageholdes  

 eller udspørges, ligesom deres våben ikke må konfiskeres.
Under de nævnte to mødesamlinger lykkedes det at opnå principiel enighed  

 om en fælles forhandlingstekst til videre drøftelse under FN's 49.  

 generalforsamling.
Især var der en stor grad af enighed om de  

strafferetlige bestemmelser, hvorved en række nærmere specificerede  

 handlinger rettet mod FN-personellets virke - direkte angreb, mord,  

 gidseltagning m.m. - kriminaliseres som internationale forbrydelser.
Staterne  

 forpligtes til at retsforfølge eller udlevere til retsforfølgning personer,  

 der har begået eller medvirket til gennemførelsen af de pågældende  

 handlinger, og det, uanset hvor eller af hvem den kriminaliserede handling er  

 udført.
Derimod forblev det uafklaret, hvorledes traktaten skulle afgrænses  

 med hensyn til personel og operationer.
Der blev bl.a. rejst spørgsmål om, i  

 hvilket omfang personel , som ikke direkte er knyttet til en  

 FN-operation, men rent faktisk befinder sig i det pågældende operationsområde  

 (f.eks.
FN-personel ved et regionalt kontor), skulle inddrages under  

 traktatens beskyttelse.
Endvidere blev der rejst spørgsmål om, hvorvidt  

 personel fra frivillige organisationer (NGO'er) også skulle være omfattet af  

 traktaten.
Det vanskeligste spørgsmål angik selve definitionen af de  

operationer , som traktaten skal beskytte.
Der var enighed om, at  

 forbudet mod angreb på FN-personel skulle gælde enhver almindelig  

 fredsbevarende operation.
Derimod blev der rejst tvivl om, hvor grænsen  

 skulle trækkes mellem de operationer, der skulle være omfattet af  

 konventionens dækningsområde, og de operationer, hvor FN-personel impliceres  

 i kamphandlinger på den ene af de stridende parters side mod den anden part -  

 således som det var tilfældet i Golfkrigen.
I sidstnævnte tilfælde må det  

 pågældende personel formentlig betragtes som kombattanter i krigens folkerets  

 forstand og dermed som legitimt mål for angreb.
I relation til begge de udestående spørgsmål - personel og operationer -  

 tilstræbtes fra dansk og nordisk side den størst mulige beskyttelse, som  

 realistisk set lader sig gennemføre i praksis.
Men en række lande, især inden  

 for den asiatiske gruppe, ønskede som udgangspunkt konventionen begrænset i  

 operationel henseende til situationer, hvor der foreligger samtykke fra de  

 stridende parter, og i personel henseende udelukkende til personer, der tager  

 direkte del i en fredsbevarende operation - i begge tilfælde begrundet i  

 suverænitetsbetragtninger, d.v.s. man ønsker ikke internationale styrker på  

 sit territorium uden efter konkret aftale, og desuden ønsker man ikke at give  

 adgang til andre personer, f.eks. fra frivillige humanitære organisationer,  

 end de i operationen direkte involverede.
 Ved indledningen af FN's 49. generalforsamling besluttedes det at  

 genoptage ad hoc-udvalgets arbejde i en »open-ended«  

 arbejdsgruppe , som mødtes i yderligere to uger fra den 3.-14. oktober  

 1994. Under dette forhandlingsforløb lykkedes det at nå frem til en i store  

 træk acceptabel afgrænsning af traktatens beskyttelsesområde.
I personel henseende indebærer dette, at beskyttelsen omfatter alt  

 FN-personel - militært, civilt og politi - der tager direkte del i den  

 pågældende FN-operation (blå baretter); endvidere omfatter beskyttelsen  

 personel, som udfører opgaver i tilknytning til operationen (»associated  

 personnel«) repræsenterende f.eks.
FN's Flygtningehøjkommissariat  

 (UNHCR) og Verdensfødevareprogrammet samt de frivillige humanitære  

 organisationer, som efter aftale med FN bistår operationen; samt endelig  

 FN-personel, der befinder sig i operationsområdet.
I operationel  

 henseende omfatter konventionen fredsbevarende og fredsskabende operationer  

 etableret af FN's Sikkerhedsråd eller i en given situation af  

 Generalforsamlingen.
Endvidere er andre operationer omfattet, forudsat at  

 Generalforsamlingen eller Sikkerhedsrådet tilkendegiver, at der foreligger en  

 særlig risiko, som nødvendiggør traktatens anvendelse.
Traktaten finder derimod ikke anvendelse, hvis Sikkerhedsrådet  

 etablerer eller autoriserer en operation i medfør af FN-pagtens kap.
VII  

 under omstændigheder, der indebærer, at FN- eller nationalt personel tager  

 del i kamphandlinger som kombattanter; i sådanne situationer (Golfkrigen)  

 gælder alene krigens folkeret.
 Den 14. oktober på arbejdsgruppens sidste forhandlingsdag lykkedes det at  

 færdiggøre traktatteksten med en anbefaling om, at den forelagdes 6.  

 udvalg til drøftelse og vedtagelse.
Dette skete i dagene 8.-10. november, hvor debatten i 6. udvalg indledtes  

 af Danmark med et indlæg afgivet af Hans Kongelige Højhed Kronprins Frederik  

 på de nordiske landes vegne.
Med dette indlæg ønskede de nordiske lande at gå  

 i spidsen i opfordringen til FN's medlemslande om at vedtage den foreliggende  

 traktattekst som et vigtigt bidrag til beskyttelsen af FN- og dertil knyttet  

 personel, der sætter livet på spil i udførelsen af funktioner i det  

 internationale samfunds fælles interesse.
Det blev understreget i indlægget,  

 at konventionen skal ses som led i en fortsat proces for at øge sikkerheden  

 for FN-personellet.
Hvis konventionens anvendelse i praksis viser sig at løbe  

 ind i vanskeligheder, vil bestemmelsen om gennemgangsmøder (art. 23) kunne  

 bringes i anvendelse med henblik på at rette op på situationen.
Men her og nu  

 er det vigtigt at udbrede konventionens budskab, at angreb på eller  

 obstruktion af FN-personellet i udførelsen af deres internationale mandat  

 ikke kan tolereres, og at de personer, som udfører sådanne forbrydelser, vil  

 blive søgt holdt individuelt ansvarlige for deres handlinger.
Debatten resulterede i, at der uden afstemning blev vedtaget en resolution  

 med konventionsteksten vedhæftet som bilag.
Den endelige vedtagelse fandt  

 sted i Plenarforsamlingen den 9. december 1994, ligeledes uden afstemning,  

 d.v.s. uden at noget land modsatte sig vedtagelsen.
Denne vedtagelse er  

 imidlertid ikke retlig bindende for staterne.
Hertil kræves ratifikation  

 (eller accept, godkendelse, tiltrædelse) i overensstemmelse med staternes  

 respektive forfatningsretlige forskrifter.
II.
Danmarks ratifikation Danmark undertegnede konventionen - med forbehold om ratifikation -  

 på åbningsdagen for undertegnelse, den 15. december 1994, ved  

 FN-hovedkvarteret i New York.
Foruden Danmark undertegnede ved den lejlighed  

 tillige Finland, Norge, Sverige, New Zealand, Canada, Portugal, Argentina,  

 Panama og Ukraine.
Endnu har ingen lande ratificeret konventionen.
Som et af de  

 betydelige troppebidragydende lande vil det være naturligt, at Danmark er i  

 spidsen af ratifikationsprocessen.
Der kræves 22 landes ratifikationer  

 (accept, godkendelse eller tiltrædelse) for konventionens ikrafttræden.
 Som det vil fremgå af gennemgangen nedenfor under III, nødvendiggør dansk  

 ratifikation ikke ændringer i dansk lovgivning, ligesom der ikke skønnes at  

 være statsfinansielle udgifter forbundet med ratifikationen.
 Forsvarsministeriet og Justitsministeriet har været hørt over  

 beslutningsforslaget.
III.
Konventionens indhold og forhold til dansk ret A.
Oversigt over konventionens bestemmelser I præamblen angives baggrunden for og formålet med konventionen.  

 Det konkluderes, at der består et påtrængende behov for at vedtage passende  

 og effektive foranstaltninger til at forhindre angreb på FN- og dertil  

 knyttet personel og til at strafforfølge personer, der begår sådanne  

 handlinger.
 Artiklerne 1-2 indeholder definitioner af de grundlæggende  

 begreber »FN-personel« og »FN-operationer« samt  

 afgrænsningen af konventionens anvendelsesområde over for krigens folkeret.
 Artiklerne 3-8 fastsætter centrale, generelle forpligtelser for  

 staterne med hensyn til beskyttelsen af FN-personellet, især vedrørende  

 forbud mod angreb, obstruktion, tilbageholdelse og forhør over for sådant  

 personel.
 Artiklerne 9-18 indeholder de konkrete strafferetlige forbud -  

 mord, kidnapning og anden form for angreb mod FN-personellets fysiske  

 integritet og frihed - samt bestemmelser om etablering af staternes  

 jurisdiktionskompetence og nærmere samarbejde om udøvelse af jurisdiktionen.
 En række blandede bestemmelser findes i artiklerne 19-23 , bl.a. om  

 udbredelse af kendskabet til konventionen, om retten til selvforsvar,  

 bilæggelse af tvister og afholdelse af gennemgangsmøder.
 Endelig indeholder artiklerne 24-29 sædvanlige  

 afslutningsbestemmelser om undertegnelse, ratifikation, ikrafttrædelse m.v.
B.
Gennemgang af konventionens enkelte bestemmelser I artikel 1 defineres begreberne FN- og dertil knyttet personel  

 samt FN-operationer.
Personellet omfatter først og fremmest de personer - militær,  

 politi og civile - der er direkte deltagere i en FN-operation.
Men også  

 personer, som efter aftale med FN udfører forskellige aktiviteter til støtte  

 for FN-operationer, f.eks. nødhjælpsarbejdere og chauffører for  

 nødhjælpstransporter, er omfattet af konventionens beskyttelsesregler som  

 »tilknyttet personel«.
Endelig inddrages under beskyttelsen  

 repræsentanter for FN, som rent faktisk er til stede i det område, hvor  

 FNoperationen gennemføres, uden nødvendigvis at have noget med operationen at  

 gøre.
FN-operationerne er afgrænset til sådanne, som er etableret af  

 Sikkerhedsrådet eller Generalforsamlingen med henblik på at opretholde eller  

 genoprette international fred og sikkerhed, dvs. både fredsbevarende og  

 fredsskabende operationer inden for rammerne af FNpagtens kapitel VI og  

 kapitel VII.
Samtykke til operationen er således ikke nogen betingelse  

 for konventionens anvendelse.
Som en indrømmelse til de lande, som lagde vægt  

 på samtykkekravet, findes i den 7. præambulære bestemmelse til  

 konventionen en anerkendelse af, at effektiviteten og sikkerheden for  

 FN-personel øges, når operationen gennemføres efter samtykke og i samarbejde  

 med værtslandet.
Endvidere dækker begrebet FN-operation enhver anden  

 FN-operation, f.eks. nødhjælpsoperation som følge af en naturkatastrofe,  

 såfremt Sikkerhedsrådet eller Generalforsamlingen tilkendegiver, at der  

 består en særlig risiko for personellets sikkerhed ved deltagelse i den  

 pågældende operation.
 Endelig er også begreberne værtsland og transitland  

 defineret.
Artikel 2 fastlægger afgrænsningen af konventionens  

 anvendelsesområde over for krigens folkeret.
Konventionens beskyttelse mod  

 angreb på FN-personellet bortfalder først, når dette personel deltager i en  

 krigsoperation autoriseret af FN's Sikkerhedsråd i medfør af FN-pagtens kap.  

 VII og under omstændigheder, der indebærer, at det pågældende personel eller  

 enheder heraf inddrages som kombattanter imod organiserede væbnede styrker.  

 Det vil typisk sige, når den internationale styrke ikke længere optræder  

 upartisk, men går ind i konflikten på den ene parts side, som det var  

 tilfældet i Golfkrigen i 1991. I sådanne tilfælde tilsiger autoriteten af de  

 humanitære folkeretlige regler gældende for internationale væbnede  

 konflikter, at disses regler om krigsfangestatus m.m. bringes i anvendelse,  

 uanset at dette indebærer, at de pågældende internationale styrker bliver  

 legitime militære mål for den part, Sikkerhedsrådets aktion er rettet imod.  

 Med de humanitære folkeretlige regler henvises der i første række til  

 Genevekonventionerne af 12. august 1949 om beskyttelse af krigens ofre med  

 tillægsprotokol I af 18. juni 1977 (begge regelsæt ratificeret af Danmark,  

 jf.
Lovtidende C 1951, s. 527, og 1983, s. 101). For så vidt angår  

 definitionen af internationale væbnede konflikter henvises der især til den  

 fælles artikel 2 i Genevekonventionerne.
Artikel 3 fastslår betydningen af, at FN-personellet og dets  

 materiel bærer det særlige FN-emblem og for personellets vedkommende tillige  

 et FN-identitetskort.
Personellet mister ikke beskyttelsen ved ikke at bære  

 FN-emblemet, men under normale omstændigheder skulle det selvsagt sikre  

 personellet mod angreb i overensstemmelse med konventionens hovedsigte.
Artikel 4 foreskriver, at FN og værtslandet snarest muligt indgår  

 en aftale om den nærmere status for FNstyrken, og artikel 5 fastslår,  

 at en transitstat skal lette FN-styrken dens vej til og fra værtslandet.
I  

artikel 6 mindes om, at FN-personellet i øvrigt skal respektere  

 værtslandets og transitlandets love og regler og afstå fra handlinger, som  

 vil være uforenelige med den upartiske og internationale karakter af  

 personellets pligter.
I artiklerne 7 og 8 indeholdes de centrale budskaber til alle  

 stater og andre enheder, som måtte blive berørt af FN's arbejde for freden:  

at FN-personellet, deres udstyr og lokaliteter ikke må gøres til  

 genstand for angreb eller nogen anden form for aktion, der vil forhindre dem  

 i at udføre deres mandat; at FN-personellet ikke må tages til fange  

 eller tilbageholdes; at FN-personel, som ikke desto mindre uretmæssigt  

 er blevet tilbageholdt, straks skal frigives, ikke må afhøres og i øvrigt  

 skal behandles i overensstemmelse med de anerkendte standarder på  

 menneskerettighedsområdet, herunder med principperne i Genevekonventionerne  

 af 1949 om beskyttelse af krigens ofre.
De i konventionen deltagende stater  

 skal desuden samarbejde om gennemførelsen af konventionen, især i situationer  

 hvor værtslandet selv er ude af stand til at sikre den fornødne beskyttelse.
Artikel 9 er den centrale strafferetlige bestemmelse, hvori det  

 foreskrives, hvilke konkrete handlinger staterne skal kunne strafforfølge i  

 medfør af deres nationale lovgivning.
Det drejer sig om mord, bortførelse  

 eller andet angreb på en under konventionen beskyttet persons legeme eller  

 frihed samt voldshandlinger rettet mod personellets tjenestested, privatbolig  

 eller transportmiddel, hvorved den pågældendes person eller frihed bringes i  

 fare.
Trussel om, forsøg på og medvirken til de nævnte handlinger skal også  

 kunne straffes.
 De efterfølgende artikler 10-18 indeholder de mere tekniske regler  

 om hvert lands tilvejebringelse af den nødvendige jurisdiktion over for de  

 nævnte forbrydelser ( art. 10 ), om samarbejde med henblik på  

 forebyggelse af de pågældende forbrydelser ( art. 11 ), om udveksling  

 af oplysninger de deltagende stater imellem vedrørende de begåede  

 forbrydelser ( art. 12 ), om iværksættelse af foranstaltninger til  

 sikring af den formodede gerningsmands tilstedeværelse med henblik på  

 strafforfølgning eller udlevering ( art. 13 ), om henholdsvis  

 retsforfølgning ( art. 14 ) eller udlevering ( art. 15 ) af den  

 formodede gerningsmand, om samarbejde i forbindelse med retsforfølgningen,  

 herunder overgivelse af bevismateriale ( art. 16 ), om sikring af, at  

 den tiltalte får en retfærdig rettergang, herunder adgang til at komme i  

 forbindelse med en repræsentant for den tiltaltes hjemstat og til at modtage  

 besøg af en repræsentant for denne stat ( art. 17 ) samt endelig om  

 underretning til FN's generalsekretær om sagens endelige udfald, hvilken  

 underretning af generalsekretæren skal videresendes til de øvrige deltagende  

 stater ( art. 18 ).
Disse jurisdiktionelle bestemmelser tillige med straffebestemmelsen i  

 artikel 9 svarer i alt væsentligt til de bestemmelser, som er indeholdt i den  

 tidligere nævnte diplomatbeskyttelseskonvention af 1973, som Danmark  

 ratificerede i 1975, jf.
Lovtidende C 1977, side 645. Danmarks opfyldelse af  

 de pågældende bestemmelser nødvendiggør derfor ikke fornyet lovgivning eller  

 ændringer i administrativ praksis, idet formuleringen af straffelovens § 8  

 nr. 5 (»når handlingen er omfattet af mellemfolkelig overenskomst,  

 ifølge hvilken Danmark er forpligtet til at foretage strafforfølgning«)  

 allerede har taget højde for fremkomsten af yderligere internationale  

 konventioner om universel jurisdiktion, der tillader retsforfølgning, uanset  

 hvor og af hvem en bestemt forbrydelse er begået.
 Artiklerne 19-23 indeholder en række blandede bestemmelser.
Artikel 19 pålægger de deltagende stater at udbrede kendskabet til  

 konventionens indhold især inden for de væbnede styrker.
Regeringen vil tage  

 skridt til, at studiet af konventionens bestemmelser fremover vil indgå i den  

 undervisning, som allerede gives danske soldater i den humanitære folkerets  

 regler gældende for væbnede konflikter.
I artikel 20 opregnes en række forbeholdsklausuler, d.v.s.  

 præciseringer af, hvad konventionen ikke regulerer.
Det præciseres  

 således bl.a., at konventionen ikke berører anvendelsen af den humanitære  

 folkeret, menneskerettigheder m.v., samt forpligtelsen for FN- og dertil  

 knyttet personel til at respektere disse internationale regler (a), staternes  

 ret til inden for rammerne af FN-pagten at bestemme, hvem der har adgang til  

 dens territorium (b), FN-personellets pligt til at følge det mandat, som  

 operationen hviler på (c), staternes ret til at trække deres personel ud af  

 en given operation (d), FN-personellets ret til en passende erstatning i  

 tilfælde af død, lemlæstelse o.l. (e).
 Artikel 21 fastslår, at intet i konventionen begrænser den i  

 folkeretten almindeligt gældende ret til at handle i selvforsvar.
 Artikel 22 er en sædvanlig procedurebestemmelse om bilæggelse af  

 uoverensstemmelser vedrørende fortolkningen og anvendelsen af konventionen,  

 inklusive muligheden af at indbringe et sådant spørgsmål for Den  

 Internationale Domstol i Haag, men desværre også inklusive muligheden af at  

 tage forbehold over for denne bestemmelse.
 Artikel 23 om gennemgangsmøder kan blive aktuel, hvis  

 konventionens anvendelse i praksis skulle løbe ind i problemer, f.eks.  

 vedrørende udløsningsmekanismen i artikel 1 (c) (ii) om andre operationer end  

 de fredsbevarende og fredsskabende.
 De afsluttende artikler 24-29 indeholder sædvanlige traktatretlige  

 bestemmelser om undertegning, ratifikation, ikrafttræden (30 dage efter  

 deponeringen af det 22. ratifikationsinstrument), opsigelse samt om de  

 autentiske sprogversioner.
C.
Sammenfatning Ved ratifikation påtager Danmark sig en forpligtelse til at sikre  

 opfyldelsen af konventionens bestemmelser inden for dansk  

 jurisdiktionsområde.
Denne opfyldelse vil kunne ske inden for rammerne af  

 gældende dansk ret.
