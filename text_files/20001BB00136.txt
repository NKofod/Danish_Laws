Fremsat den 1. marts 2001 af  

 Knud Erik Hansen (SF), Margrete Auken (SF),  

 Anne Baastrup (SF) og Jes Lunde (SF) Forslag til folketingsbeslutning om øget retssikkerhed ved behandling af  

 asylansøgninger i Flygtningenævnet Folketinget pålægger regeringen senest i  

 oktober 2001 at fremsætte de nødvendige lovforslag og foretage  

 fornødne ændringer af administrative forskrifter med henblik  

 på at øge retssikkerheden ved behandlingen af  

 asylansøgninger i Flygtningenævnet. Ændringerne skal  

 indeholde følgende elementer:
 Der skal etableres en ankeinstans for Flygtningenævnet.
 Flygtningenævnets sammensætning skal ændres,  

 således at de to ministerierepræsentanter erstattes af yderligere  

 en repræsentant udpeget af Dansk Flygtningehjælp og en udpeget af  

 Advokatrådet.
 Flygtningenævnet skal ikke kunne afvise dokumentation, selv om  

 den ikke forinden er blevet forelagt Udlændingestyrelsen.
 Skriftlig behandling i Flygtningenævnet skal begrænses  

 til specielle undtagelsestilfælde.
Bemærkninger til forslaget Asylansøgningssystemet er i dag bygget  

 op med to instanser.
Første instans er Udlændingestyrelsen som  

 administrativt organ.
Anden instans er Flygtningenævnet, der er et  

 domstolslignende organ.
Flygtningenævnet er et administrativt  

 nævn, men det følger visse regler og principper fra domstolene.  

 Imidlertid er nævnet ikke en domstol og mangler de procedurer, som  

 anses for væsentlige for retssikkerheden i forbindelse med en  

 domstolsbehandling af en sag.
Flygtningenævnets afgørelser kan efter  

 gældende regler ikke ankes til domstolene.
Højesteret har  

 vurderet, at udlændingelovens § 56, stk. 7, indebærer, at  

 Flygtningenævnets afgørelser ikke kan indbringes for en  

 domstol.
Det betyder, at asylsager afgøres i systemer, hvor  

 man ikke har retssystemets normale ankemuligheder.
Selv om man  

 tillægger Flygtningenævnet domstolskarakter, er der ikke som  

 normalt i retssystemet mulighed for at anke en nævnsafgørelse  

 til en højere domstol.
Det medfører, at retssikkerheden i  

 forhold til de administrative afgørelser alene varetages af  

 Flygtningenævnet, der selv er en del af det administrative system.
Det  

 er ikke i strid med grundloven, men det afviger fra det grundlæggende  

 princip i grundlovens § 63, at forvaltningens afgørelser skal kunne  

 prøves ved domstolene.
Det giver naturligvis anledning til sager, hvor man kan  

 betvivle Flygtningenævnets praksis, og der har de sidste par år  

 været flere eksempler på afgørelser, som klart er  

 diskutable.
De efterlader et indtryk af et system med en tvivlsom  

 retssikkerhed.
En manglende retssikkerhed, som rammer mennesker, for hvem det  

 kan dreje sig om liv eller død.
Beslutningsforslaget indeholder forbedringer af  

 retssikkerheden gennem ændringer i reglerne for Flygtningenævnet  

 og gennem oprettelse af en ankeinstans for  

 flygtningenævnsafgørelser.
Forslaget om en ankeinstans skal ses  

 som det element, der repræsenterer den sidste mulighed i asylproceduren  

 for at sikre  retssikkerheden.
I det samlede asylforløb er der en række  

 andre forhold, der kan bidrage væsentligt til en større  

 retssikkerhed.
En forbedring af retssikkerheden vil alt andet lige være  

 med til at mindske behovet for anvendelse af ankeinstansen.
Det er  

 væsentligt, idet det for alle er en fordel med en kort  

 sagsbehandlingstid.
Derfor bør der også sættes ind med en  

 øget retssikkerhed i de tidligere faser i et  

 asylansøgningsforløb.
I det samlede forløb er der brug for, at man meget  

 tidligt giver asylansøgere mulighed for at få advokatbistand.  

 Det hænder f.eks. ofte, at en asylansøger ikke får fortalt  

 alt det væsentlige på grund af forvirring eller manglende viden  

 om, hvad der er væsentligt for bedømmelse af sagen.
Dette og  

 andet, som senere giver problemer i forløbet, ville en advokat kunne  

 bidrage til at minimere.
Der er ofte problemer med troværdigheden i  

 tolkningen.
Det kunne man afhjælpe ved at optage afhøringer med  

 tolkning på bånd.
Beviser, principper for afgørelsen og magtbrynde Bevis, troværdighed og tvivlsomme afgørelser Asylsager kan være vanskelige at afgøre.
De  

 kan være præget af oplysninger, der hovedsageligt baserer sig  

 på udsagn fra asylansøgerne.
Det betyder bl.a., at  

 asylansøgerens troværdighed får en stor betydning i mange  

 sager, og at fakta og troværdighed ofte kommer til at stå over  

 for hinanden.
Der er eksempler, der virker som fejlagtige  

 afgørelser.
For eksempel at Flygtningenævnet har vurderet en sag  

 på grundlag af forkerte oplysninger fra kilder i det land,  

 asylansøgeren kommer fra.
Der er flere eksempler på, at Flygtningenævnet  

 har foretaget tvivlsomme vurderinger.
Det har ramt de ca. 20 serbere fra  

 Østslavonien.
Her vurderede Flygtningenævnet, at de godt kunne  

 vende tilbage, fordi de var omfattet af en amnestilov, uden hvilken de kunne  

 risikere at blive anklaget for krigsforbrydelser, uanset at det var  

 almindelige krigshandlinger, de havde udført.
Stort set alle andre end  

 Flygtningenævnet siger klart, at amnestiloven ikke fungerer.  

 Flygtningenævnet fastholdt imidlertid, at man uden fare kunne vende  

 tilbage, også selv om man ved, at en person, der er sendt tilbage,  

 efterfølgende er blevet anklaget.
Han står nu over for et krav  

 om 20 års fængsel for at have slået en kroat under  

 krigen.
Tvivlsomme vurderinger har også ramt en iransk  

 kvinde, der havde forladt sin mand.
Hun blev dømt til udvisning,  

 uanset at det at forlade sin mand kan give mange års fængsel i  

 Iran.
Flygtningenævnet i en anden sammensætning havde godt 1½  

 år forinden i en tilsvarende sag givet asyl.
I en anden sag med en iraner vurderede  

 Flygtningenævnet, at iranerens udsagn ikke var troværdige.
Men  

 Flygtningenævnet forholdt sig på ingen måde kritisk til  

 troværdigheden af den iranske kilde, der skulle kontrollere  

 asylansøgerens oplysninger.
Denne kildes oplysninger viste sig at  

 være både forkerte og helt ufuldstændige.
Principper for afgørelser I enhver instans udvikler der sig ud af praksis nogle  

 principper.
Det sker også i Flygtningenævnet, og disse principper  

 bliver da rammer for efterfølgende sager.
Det er imidlertid normalt,  

 at sådanne principper kan afprøves ved en højere instans.  

 Det er imidlertid ikke tilfældet i asylsager.
Her er det alene  

 Flygtningenævnet, der afgør de generelle principper, uden at  

 nogen kan vurdere, om de retningslinjer, der følger af disse  

 principper, er i orden.
Flygtningenævnet har f.eks. været mindre  

 tilbøjelig til at give asyl, selv om den samlede chikane,  

 diskrimination og diverse overgreb har en sådan karakter, at man reelt  

 ikke kan leve det pågældende sted.
Det var tilfældet for  

 serberne i Østslavonien, hvor myndighederne enten ikke ville eller  

 kunne beskytte serberne.
Her er kroaternes forfølgelse af serbere  

 så voldsom, at stort set alle i den arbejdsduelige alder er flygtet fra  

 området.
Det bør ifølge FN s flygtningekonvention give  

 ret til asyl og gør det f.eks. i England, men ikke i det danske  

 flygtningenævn.
Flygtningenævnet har i serbernes asylsager taget for  

 givet, at forholdene bliver bedre som følge af et regeringsskifte.
Man  

 kan med god ret spørge, om det generelt er korrekt at basere en  

 afgørelse på et regeringsskifte, der kun i ord og ikke i praksis  

 har manifesteret ændringer for serberne i Østslavonien.
Magtbrynde Den manglende kontrol med Flygtningenævnets  

 afgørelser har givet en praksis, man ofte ser i instanser, der er  

 præget af magtbrynde.
Det er ikke sjældent at se  

 afgørelser, der kun er begrundet med ganske få linjer, f.eks. at  

 de samlede forhold er af en sådan karakter, at asylansøgeren kan  

 vende tilbage til sit hjemland, eller at man ikke finder  

 asylansøgerens oplysninger troværdige.
Det uanset, at  

 asylansøgeren og dennes advokat har påpeget en lang række  

 forhold, der bør tages hensyn til.
Når afgørelserne er  

 så korte, er det helt umuligt at se, om der overhovedet er taget hensyn  

 til de mange forhold, der er bragt frem.
Flygtningenævnet kan bruge det  

 til at dæmme op for kritik af eventuelle fejl.
Asylansøgeren  

 mister sin retssikkerhed, idet han eller hun får svært ved at  

 påvise fejl.
Omfang og sikkerhed Det er i sagens natur vanskeligt at sige noget om, i  

 hvilket omfang Flygtningenævnet træffer forkerte  

 afgørelser.
Ganske få procent kan imidlertid udgøre et  

 betydeligt antal personer.
 Udgangspunktet for en forbedring af systemet  

 behøver imidlertid ikke at være knyttet til viden om omfang af  

 fejl m.m., men til, om systemet lever op til de retssikkerhedsprincipper, man  

 anvender i anden sammenhæng.
En af de væsentligste retssikkerhedsmæssige  

 foranstaltninger i Flygtningenævnet er muligheden for, at en  

 asylansøger kan fremlægge sin sag mundtligt.
Der er imidlertid  

 flere forhold, der kan ændres for at forbedre retssikkerheden i  

 Flygtningenævnet.
Det er især at fjerne repræsentanter for  

 administrationen i nævnet, at nævnet fratages ret til at afvise  

 nye oplysninger, og at asylansøgerne gives ret til mundtlig  

 fremstilling og behandling af deres sag i nævnet.
Det er væsentligt, at der er et organ, der kan  

 genvurdere sagen.
Dette specielt i lyset af, at bevis og troværdighed  

 ofte indgår på en særlig måde i asylsager, at de  

 principper, som generes ud af praksis i Flygtningenævnet, kan  

 trænge til vurdering af en anden instans, samt at dårlig praksis  

 om summariske begrundelser kan påtales.
Retssikkerhed i Flygtningenævnet Når sagerne afgøres i Flygtningenævnet,  

 deltager 5 personer.
De er alle udpeget af indenrigsministeren. 2 af dem  

 kommer fra ministerierne, 1 fra Advokatrådet, 1 fra Dansk  

 Flygtningehjælp, og formanden er dommer.
Medlemmerne fra ministerierne  

 (Indenrigsministeriet og Udenrigsministeriet) spiller dermed en dobbeltrolle  

 i asylsager, fordi de både er udøvende magt og dømmende  

 magt.
Flere af de nuværende medlemmer af Flygtningenævnet kommer  

 fra Udlændingestyrelsen, dvs. fra den instans, der i første  

 omgang har afvist asylansøgeren.
Ministerierepræsentanter Da Flygtningenævnet er en ankeinstans for den  

 administrative afgørelse i Udlændingestyrelsen, svækker  

 det nævnets rolle, at der sidder repræsentanter fra henholdsvis  

 Indenrigsministeriet og Udenrigsministeriet i nævnet.
Det er derfor  

 forslagsstillernes opfattelse, at ministerierne ikke bør være  

 repræsenteret i Flygtningenævnet, men at de bør erstattes  

 af yderligere en repræsentant fra Advokatrådet og en fra Dansk  

 Flygtningehjælp.
Afvisning af nyt bevismateriale Efter de gældende regler kan Flygtningenævnet  

 afvise fremlæggelse af dokumenter eller andre bevismidler for  

 nævnet, hvis dokumenterne kunne være fremlagt under  

 Udlændingestyrelsens behandling af sagen (udlændingelovens § 54,  

 stk. 2).
Det kan betyde, at relevante oplysninger ikke kommer til  

 at indgå i afgørelsen.
Det er i den forbindelse værd at  

 bemærke, at asylansøgere først i forbindelse med  

 asylsagens behandling i Flygtningenævnet får beskikket en  

 advokat.
De nye oplysninger kan også skyldes, at asylansøgeren  

 først i forbindelse med afslaget fra Udlændingestyrelsen bliver  

 opmærksom på, hvilken del af asylmotivet der er relevant, og  

 dermed, hvilke dokumenter der bør fremlægges.
 En afskaffelse af retten til at afvise nye oplysninger vil  

 endvidere bringe Flygtningenævnet tættere på almindelig  

 domstolspraksis, idet et bevis, som haves til stede, ifølge  

 retsplejelovens § 880, stk. 1, ikke kan nægtes ført med den  

 begrundelse, at det ikke er anmeldt til modparten i tilstrækkelig  

 tid.
Efter det oplyste anvendes bestemmelsen om afvisning af  

 materiale kun sjældent.
Dens mulige anvendelse er imidlertid en  

 svækkelse af asylansøgeres retssikkerhed.
Skriftlig behandling En asylansøger har normalt ret til at  

 forelægge sin sag mundtligt for Flygtningenævnet.
Der er  

 imidlertid en række undtagelser fra denne hovedregel.
En af de væsentlige undtagelser er, når en  

 ansøgning indgives fra tredjeland.
Hvis Udlændingestyrelsen har  

 meddelt afslag på asyl under henvisning til, at ansøgeren ikke  

 har tilknytning til landet, behandles sagen altid skriftligt.
Hvis afslaget  

 er givet under henvisning til, at asylansøgeren ikke anses for at  

 være forfulgt, kan Flygtningenævnets formand henvise sagen til  

 skriftlig behandling.
Den skriftlige behandling kan medføre, at mange  

 oplysninger ikke bliver givet.
Ved ansøgninger fra tredjeland er  

 oplysningerne på skrift endvidere ofte meget sparsomme.
Det kan derfor  

 have stor betydning, at den pårørende i Danmark får  

 mulighed for at fremlægge sagen mundtligt.
Flygtningenævnets formand kan henvise sager, der  

 anses for grundløse, til skriftlig behandling.
Denne ret burde ikke  

 være relevant, idet ansøgninger, der bliver behandlet i  

 Flygtningenævnet, tidligere er accepteret som værende ikke  

 åbenbart grundløse.
Tilsvarende bør der i sager om  

 indrejsende familiemedlemmer være mulighed for, at det indrejsende  

 familiemedlem kan afgive sin forklaring mundtligt.
Ankeinstans til Flygtningenævnet Folketingets Ombudsmand Indtil 1996 var ombudsmanden en slags sikkerhedsventil,  

 idet en asylansøger kunne bringe sin sag videre til Folketingets  

 Ombudsmand.
Denne mulighed blev fjernet af Folketinget i 1996. Det var en  

 følsom sag, fordi ombudsmanden var den eneste instans, der kunne gribe  

 ind, hvis retssikkerheden ikke var tilstrækkelig.
Man vedtog derfor, at  

 man nøje ville følge Flygtningenævnets praksis.
Det var  

 nemlig en forudsætning for ændringen, at retsgarantier for  

 Flygtningenævnets praksis blev overholdt.
Det hedder i  

 betænkningen over lovforslag nr.
L 57 (Folketingstidende, tillæg  

 B side 871, folketingsåret 1995-96), at Den retssikkerhed, som ombudsmanden gav, var imidlertid  

 begrænset.
Ombudsmanden kunne påse, at sagerne var blevet korrekt  

 behandlet.
Han kunne ikke vurdere selve afgørelsen.
Det var derfor  

 også kun 2-3 pct. af de flygtningenævnssager, han fik, der  

 medførte kritik eller henstillinger fra ombudsmanden.
Det betød  

 vel at mærke ikke, at afgørelserne blev ændret, men kun at  

 Flygtningenævnet ville genvurdere sagerne.
Tre instanser i andre lande I en meget stor del af de vesteuropæiske lande har  

 man et system med tre instanser og i to lande fire instanser.
Der er to typer med mindst 3 instanser: En type, hvor det  

 er det politiske niveau, der er den tredje instans.
Det er tilfældet i  

 Belgien og Frankrig.
I den anden type med en tredje instans er det en domstol,  

 der er den tredje instans.
Det gælder i Finland, Holland, Island,  

 Italien (også med mulighed for 4. instans-afgørelse),  

 Luxembourg, Spanien og Storbritannien (med dommertribunaler) samt Tyskland  

 (med mulighed for 4. instans-afgørelser i principielle sager).
 Der findes ud over i Danmark to-instans-ordninger i  

 Irland, Norge, Schweiz og Sverige med nævn som 2. instans og i Portugal  

 med domstol som 2. instans.
3. instans i Danmark I beslutningsforslaget er angivet, at der skal etableres  

 en ankeinstans.
Det kan være som en domstol eller et  

 ankenævn.
Forslagsstillerne foretrækker, at det bliver en  

 domstol.
Det vil give den bedste retssikkerhed, idet der dermed vil  

 være indbygget alle de normale retssikkerhedsrutiner, som gælder  

 for domstolene.
Disse rutiner gælder ikke automatisk for et  

 nævn.
Skal ankeinstansen være et nævn, vil det derfor  

 kræve en nøje specificering af retssikkerhedsprincipper og  

 -procedurer.
Et ankenævn vil skulle være helt uafhængigt af  

 regering og ministerier og vil skulle have sit eget selvstændige  

 sekretariat.
Det bør have en bredere sammensætning end  

 Flygtningenævnet, og der bør ikke være  

 repræsentanter for ministerierne i et ankenævn.
Ved en model med  

 et ankenævn bør det være muligt at indbringe sagens  

 behandling (ikke sagens substans) for ombudsmanden.
 Asylansøgere bør have ret til at anke deres  

 sag, hvis der har været dissens i Flygtningenævnet.
Hvis afgørelsen i Flygtningenævnet ikke har  

 været enstemmig, skal asylansøgere have ret til at søge  

 om at få deres sag behandlet i ankeinstansen.
Hvis afslaget baserer sig  

 på principielle aspekter, som ankeinstansen ikke har taget stilling  

 til, skal der normalt gives adgang til at anke.
Ankeinstansen skal give lov til at anke, hvis den  

 vurderer, at der er rimelige udsigter til, at en ankesag vil føre til  

 et positivt resultat for klageren.
Ankeinstansen skal i vurderingen  

 lægge vægt på, om der er mangler i nævnets afvisning  

 af ansøgerens dokumentation eller udsagn, og i særdeleshed hvis  

 afgørelsen hovedsageligt er baseret på, at man ikke anser  

 ansøgeren for troværdig.
Der skal normalt også gives lov til anke, hvis der  

 rejses tvivl om landeoplysningerne.
I så tilfælde kan  

 ankeinstansen anmode Flygtningenævnet om at genoptage sagen i stedet  

 for selv at tage sagen i første omgang.
 Modsat skal anke afvises, hvis det vurderes, at det er  

 udelukket, at en anke vil ændre Flygtningenævnets  

 afgørelse.
Vurderingen af, om der skal gives lov til at anke,  

 forudsætter, at præmisserne i Flygtningenævnets  

 afgørelser er præcise og detaljerede.
Hvis der henvises til  

 generelle forhold, skal Flygtningenævnet angive, hvilke oplysninger det  

 har lagt til grund.
Skriftlig fremsættelse Knud Erik Hansen (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om øget  

 retssikkerhed ved behandling af asylansøgninger i  

 Flygtningenævnet.
(Beslutningsforslag nr.
B 136).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
