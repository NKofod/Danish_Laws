Opfølgning til 2019-33. SKATs indhentelse af oplysninger og mistankevurdering efter retssikkerhedsloven i et konkret sagskompleks (Panama Papers) Skattestyrelsen orienterede mig senere om, at styrelsen på baggrund af min undersøgelse havde iværksat en gennemgang af de øvrige Panama Papers-sager, hvor der endnu ikke var truffet afgørelse om skatteansættelse, samt alle sager, der var sendt til vurdering af muligt strafansvar i Skattestyrelsens straffesagsenheder.
 Skattestyrelsen identificerede i den forbindelse to sager, hvor styrelsen vurderede, at der var sket overtrædelse af retssikkerhedslovens § 10.
 Skattestyrelsen orienterede herefter den relevante straffesagsenhed i Skattestyrelsen samt Statsadvokaten for Særlig Økonomisk og International Kriminalitet (SØIK), således at det kunne indgå i vurderingen i en eventuel straffesag, at der var indhentet materiale i strid med retssikkerhedslovens § 10. Skattestyrelsen orienterede desuden de berørte borgere.
 Herefter meddelte jeg Skattestyrelsen, at jeg ikke foretog mig mere i sagen.
