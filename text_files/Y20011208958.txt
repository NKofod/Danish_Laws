Momsfritagelse i henhold til momslovens § 13,  

 stk. 1, nr. 1 og nr. 2 Landsskatteretten har truffet 2 afgørelser  

 vedrørende momslovens § 13, stk. 1, nr. 2. Afgørelserne er  

 offentliggjort i TfS 2000, 905 og SKM 2001, 213. Med udgangspunkt i disse 2  

 afgørelser skal Told- og Skattestyrelsen hermed udtale sig om  

 rækkevidden af kendelserne sammenholdt med EF-Domstolens dom C-216/97,  

 Gregg and Gregg.
Landsskatterettens kendelse - TfS 2000, 905 Landsskatterettens kendelse omhandlede konkret en  

 ergoterapeut.
Kommunen dækkede forældrenes omkostninger til de  

 ergoterapeutiske ydelser i henhold til den tidligere bistandslov.
 Det fremgår af kendelsen, at henvendelse om  

 behandling m.v. skete gennem den kommunale socialforvaltning, der bevilgede  

 penge til ydelserne gennem bistandsloven (nu lov om social service). Det var  

 således de kommunale socialforvaltninger, der honorerede klageren for,  

 at hun varetog en social opgave, der i øvrigt henhørte under  

 kommunen.
 I kendelsen lagde Landsskatteretten til grund, at der ikke  

 var tale om ydelser som led i en sygdomsbehandling, og at ydelserne  

 vedrørende kursusvirksomhed og foredrag blev anset for omfattet af  

 momslovens § 13, stk. 1, nr. 2, som levering af varer og ydelser med  

 nær tilknytning hertil (social forsorg og bistand). Ydelserne blev  

 således anset for at være social forsorg og bistand.
Landsskatterettens kendelse SKM 2001, 213 Landsskatterettens kendelse omhandlede en  

 enkeltmandsvirksomhed, der ydede rådgivning efter lov om social  

 service, som primært rettede sig mod unge og familier med særlige  

 behov.
Den stedlige kommune havde endvidere bevilget støtte til  

 rådgivningen i henhold til lov om social service.
Landsskatteretten afsagde kendelse om, at i det omfang  

 klageren var udpeget og betalt af kommunen til at levere ydelser i form af  

 rådgivning/kontakt i henhold til lov om social service, måtte  

 disse ydelser anses for omfattet af bestemmelsen i momslovens § 13, stk. 1,  

 nr. 2, om social forsorg og bistand.
Landsskatteretten lagde herved  

 vægt på, at det var kommunen, der havde besluttet, at klageren  

 skulle varetage og modtage betaling for en opgave, der måtte  

 karakteriseres som social forsorg og bistand.
EF-Dommen - C-216/97 EF-domstolens sag C-216/97, Gregg and Gregg,  

 vedrører 2 personer, der driver et plejehjem gennem et partnership.  

 Plejehjemmet er registreret som plejehjem i overensstemmelse med national  

 lovgivning, men det er ikke anerkendt som velgørende virksomhed.  

 Virksomheden søger systematisk at skabe sig en fortjeneste.
 Sagen blev indbragt for EF-domstolen, fordi den  

 forelæggende ret finder, at fritagelsebestemmelserne i 6. momsdirektivs  

 artikel 13, punkt A, stk. 1, litra b og litra g, ikke kun omfatter juridiske  

 personer.
 Det er i de præjudicielle spørgsmål  

 forudsat vedrørende fritagelsen for hospitalsbehandling m.v., at  

 virksomheden er behørigt anerkendt og vedrørende fritagelse for  

 social bistand og sikring, at virksomhedens tjenesteydelser har nær  

 tilknytning hertil.
Dommen ophæver i præmis 15 EF-dommen C-453/93,  

 Bulthuis-Griffion.
Denne dom fastslog, at begrebet "institution" eller  

 "organ" i artikel 13, punkt A, stk. 1, skulle fortolkes således, at de  

 kun omfatter juridiske personer og ikke fysiske personer.
 I stedet fastslår domstolen i præmis 21, at  

 betegnelserne "institutioner" og "organer" i artikel 13, punkt A, stk. 1,  

 ikke udelukker, at fysiske personer, der driver en virksomhed, kan være  

 omfattet af fritagelsesbestemmelserne.
 Domstolen bemærker endvidere i præmis 20, at  

 princippet om afgiftsneutralitet også er til hinder for, at  

 erhvervsdrivende, som udfører de samme transaktioner, behandles  

 forskelligt med hensyn til opkrævning af moms.
 Domstolen fastslår endelig i præmis 16, at de  

 øvrige betingelser i fritagelsesbestemmelsen skal fortolkes  

 indskrænkende.
Domstolen har således ikke udtrykkeligt taget  

 stilling til, om en privat erhvervsvirksomhed - dvs. en virksomhed der drives  

 med gevinst for øje - kan være omfattet af fritagelsen for  

 hospitalsbehandling m.v. og for social bistand og sikring.
Den når dog  

 frem til, at det ikke kan udelukkes alene af den grund, at der er tale om  

 fysiske personer.
Landsskatterettens kendelser sammenholdt med EF-dommen På baggrund af ovennævnte  

 Landsskatteretskendelser og EF-dom er det styrelsens opfattelse, at en  

 selvstændig erhvervsdrivende, herunder en fysisk person, kan være  

 omfattet af fritagelsesbestemmelserne i momslovens § 13, stk. 1, nr. 1 og nr.  

 2, selv om 6. momsdirektivs artikel 13, punkt A, stk. 1, litra b, litra g og  

 litra h, udtrykkeligt nævner institutioner og organer.
 Det er dog en betingelse for fritagelse, at de  

 øvrige betingelser i bestemmelserne er opfyldt, og at disse  

 betingelser som udgangspunkt bliver fortolket indskrænkende.
De mange ydelser, som er reguleret i lov om social  

 service, vil således kunne være omfattet af fritagelsen i § 13,  

 stk. 1, nr. 1 og nr. 2, såfremt ydelserne kan karakteriseres enten som  

 behandling eller som social forsorg og bistand, uanset hvem de  

 præsteres af.
Dette skal ses på baggrund af, at så  

 længe ydelserne er reguleret i lov om social service, er den/dem som  

 udfører ydelserne offentligretlige organer i henhold til artikel 13,  

 punkt A, stk. 1, litra b, g og h.
Styrelsen skal dog bemærke, at det kun er den/dem,  

 der leverer ydelserne, d.v.s. behandlingen eller den sociale forsorg og  

 bistand, der kan være omfattet af fritagelserne.
Det er vigtigt at  

 skelne mellem, om det er virksomheden, der leverer den momsfrie ydelse, eller  

 om virksomheden blot leverer en momspligtig driftsydelse til den/dem, som  

 reelt leverer den momsfrie ydelse.
Endelig skal styrelsen bemærke, at i de  

 tilfælde hvor ydelserne ikke er omfattet af lov om social service og  

 derfor ikke kan anses for leveret af offentligretlige organer, kan private  

 erhvervsvirksomheder, der drives med gevinst for øje, ikke være  

 omfattet af § 13, stk. 1, nr. 2, idet de ikke kan antages at være  

 "organer, der er anerkendt af den pågældende medlemsstat som  

 foretagender af almennyttig karakter", jf. artikel 13, punkt A, stk. 1, litra  

 g og litra h.
Det samme gør sig ikke gældende for ydelser  

 omfattet af § 13, stk. 1, nr. 1, idet denne bestemmelse ikke indeholder samme  

 betingelser, jf. artikel 13, punkt A, stk. 1, litra b.
