Nr LSF 97 Forslag til Lov om ændring af ligningsloven (Kulturstøtter) Fremsat af skatteministeren (Fogh Rasmussen) den 18. november 1987 § 1 I lov om påligningen af indkomst- og formueskat til staten (ligningsloven), jf. lovbekendtgørelse nr. 659 af 22. september 1986, som senest ændret ved lov nr. ................., foretages følgende ændring:
 Efter § 8 H indsættes:
»§ 8 I.
Ved opgørelsen af den skattepligtige indkomst kan selskaber m.v., som er skattepligtige efter selskabsskattelovens § 1, stk.
1, nr. 1-3 og 5-6, og stk. 2, 1. pkt., samt § 2, stk. 1, litra a, fradrage kontante gaver, som selskabet har ydet til almennyttige foreninger, stiftelser, institutioner m.v., der anvender midlerne til fordel for kunst og kultur.
Foreningerne, stiftelserne og institutionerne skal være hjemmehørende her i landet.
Stk. 2. Fradrag efter stk. 1 er betinget af, at foreningen, stiftelsen, institutionen m.v. er godkendt af nævnet efter § 1 i lov om nævn vedrørende visse kulturelle foreninger, stiftelser, institutioner m.v.
Godkendelsen gives for et kalenderår og berettiger foreningen, stiftelsen, institutionen m.v. til at modtage gaver med den virkning, at gavebeløbet kan fradrages ved opgørelsen af den skattepligtige indkomst.
Stk. 3. Fradraget kan ikke overstige 3 pct. af den skattepligtige indkomst opgjort før fradraget.
Stk. 4. Overstiger gaven det beløb, der efter stk. 3 kan fradrages i et indkomstår, kan det overskydende beløb fremføres til fradrag ved opgørelsen af den skattepligtige indkomst i de fem følgende indkomstår.
Fradraget kan for de efterfølgende indkomstår ikke overstige den i stk. 3 fastsatte grænse.
Fradraget kan kun fremføres til efterfølgende indkomstår i det omfang, det ikke kan anvendes i et tidligere indkomstår.«.
§ 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Loven har virkning fra og med indkomståret 1988.
Bemærkninger til lovforslaget Almindelige bemærkninger Forslaget går ud på, at gaver, som ydes af selskaber for at støtte kunst og kultur, indenfor visse grænser kan fratrækkes ved opgørelsen af den skattepligtige indkomst.
Samtidig hermed har kultur- og kommunikationsministeren fremsat et forslag om nedsættelse af et uafhængigt nævn, der skal godkende foreninger, stiftelser, institutioner m.v., der støtter kunst og kultur, med den virkning, at gaver til disse er fradragsberettigede for giveren.
Inden for de senere år har der fra erhvervslivets side vist sig en stigende interesse for at bidrage til finansieringen af kulturaktiviteter - en interesse, som er blevet fuldt op af brede kredse indenfor kulturlivet.
På det skattemæssige område gælder der allerede i et vist omfang regler om fradrag for udgifter, som afholdes til støtte af kulturaktiviteter.
De gældende regler om virksomheders fradragsret for afholdte udgifter findes i første række i statsskattelovens § 6. For at opnå fradrag efter denne bestemmelse skal udgiften være afholdt i årets løb for at erhverve, sikre og vedligeholde indkomsten.
Der er altså tale om driftsomkostninger.
For at undgå afgrænsningsvanskeligheder med hensyn til om reklameudgifter er driftsomkostninger eller ej, indførtes i 1957 bestemmelsen i ligningslovens § 8. Efter denne bestemmelse kan udgifter til reklame fradrages i det år, de er afholdt.
De betragtes således som driftsomkostninger.
Udviklingen på reklameområdet har medført, at også sponsorbidrag er fradragsberettigede som reklameudgifter, når sponsorerne opnår en ret til reklame, der svarer til bidragets størrelse, og når sponsorens identitet (navn eller firmamærke (logo)) direkte fremgår af skiltning eller lignende.
Reglerne om sponsering er mest benyttet i forbindelse med bidrag, der ydes til sportsklubber, men de samme regler gælder for bidrag til andre aktiviteter end sportsaktiviteter, f.eks. til kulturelle aktiviteter.
Det er imidlertid ikke altid, at sponsorer får en sådan direkte reklame, at reklameværdien svarer til sponsorbidragets størrelse.
På det grundlag foreslås det, at selskaber m.v. skal kunne yde gaver til almennyttige foreninger, stiftelser, institutioner, der anvender deres midler til fordel for kunst og kultur, uden at det skal vurderes, om selskabet får en reklameværdi, der svarer til bidragets størrelse.
Det kan være svært for ligningsmyndighederne og virksomhederne at afgøre, hvornår der er tale om kulturelle aktiviteter og hvornår ikke.
Ordningen skal derfor gennemføres på den måde, at kultur- og kommunikationsministeren nedsætter et uafhængigt nævn, der skal kunne godkende foreninger, stiftelser, institutioner m.v.
Godkendelse har alene den virkning, at gaver, som gives til disse foreninger, kan fradrages ved opgørelsen af giverens skattepligtige indkomst.
Reglerne om nedsættelsen af det uafhængige nævn fremgår af det lovforslag, som kultur- og kommunikationsministeren har fremsat samtidig med dette lovforslag.
Fonde og foreninger, der er omfattet af fondsbeskatningen, har fradragsret for uddelinger til almenvelgørende eller almennyttige formål.
Under disse formål falder kunstneriske og andre kulturelle formål.
Disse fonde og foreninger har således allerede efter de gældende regler fradragsret for sådanne uddelinger, og er derfor ikke omfattet af dette lovforslag.
Under hensyn til skattereformaftalen på personskatteområdet, der bl.a. medførte en omfattende fradragssanering, er det fundet rimeligt, at forslaget kun skal gælde for selskaber samt foreninger m.v., der driver erhvervsmæssig virksomhed.
Forslaget gælder endvidere kun pengegaver, da adgang til at yde andre former for gaver kan medføre store værdiansættelsesproblemer.
Provenumæssige virkninger Det er vanskeligt at skønne over de provenumæssige virkninger af forslaget, idet erfaringsmaterialet indenfor området er mangelfuldt.
Virksomhedernes årlige samlede skattepligtige indkomst svinger meget år for år, bl.a. på grund af kursudsvingene på pengeinstitutternes værdipapirer.
Sponsorbidragenes størrelse - og dermed det mulige samlede provenutab - kan derfor svinge betragteligt år for år, såfremt selskaberne udnytter deres mulighed for at yde sponsorbidrag fuldt ud.
Der er som nævnt ingen sikre holdepunkter for et skøn, men umiddelbart forekommer det mest sandsynligt, at provenutabet vil være i størrelsesordenen 20-30 mill. kr.
En del virksomheder vil formentlig i et vist omfang benytte midler, der i forvejen er budgetteret til fuldt fradragsberettigede reklameformål, til gaver efter den foreslåede bestemmelse.
Provenutabet vil således blive mindsket i det omfang, de øvrige fradragsmuligheder benyttes mindre.
Bemærkninger til de enkelte bestemmelser Til § 1 Efter forslaget kan selskaber, som er skattepligtige efter selskabsskattelovens § 1, stk. 1, nr. 1-3 og 5-6, og stk. 2, 1.
pkt., samt § 2, stk. 1, litra a, fradrage visse gaver ved opgørelsen af den skattepligtige indkomst.
Også fonde og foreninger, der driver erhvervsmæssig virksomhed, men som ikke er omfattet af fondsbeskatningsloven, kan fradrage sådanne gaver.
Gaverne, som kan fradrages, er gaver, som selskabet m.v. har ydet til almennyttige foreninger, stiftelser, institutioner m.v., der anvender deres midler, herunder de modtagne ydelser, til fordel for kunst og kultur.
Af praktiske årsager er det foreslået, at de foreninger, stiftelser, institutioner m.v., der skal kunne modtage gaver med den virkning, at de er fradragsberettigede for yderen, på forhånd skal være godkendte.
Ligningsmyndighederne kan således uden videre lægge til grund, at gaver til disse foreninger m.v. er fradragsberettigede for giveren.
En sådan godkendelsesordning kendes allerede fra ligningslovens §§ 8 A og 12. I disse tilfælde er det Ligningsrådet henholdsvis Statsskattedirektoratet, der godkender de pågældende institutioner.
Det ville imidlertid være særdeles vanskeligt for skattemyndighederne at afgøre hvilke foreninger m.v., der yder en sådan støtte til kunst og kultur, at gaver til dem skal være fradragsberettigede.
Det er derfor foreslået, at kompentencen til at godkende foreningerne skal ligge under den myndighed, hvis arbejdsområde netop er kunst og kultur.
Efter det af kultur- og kommunikationsministeren fremsatte lovforslag skal denne derfor nedsætte et uafhængigt nævn, der skal godkende foreningerne, stiftelserne, institutionerne m.v.
Om nævnets opgaver henvises der til kultur- og kommunikationsministerens forslag.
Godkendelsen medfører alene, at foreningerne, stiftelserne, institutionerne m.v. kan modtage gaver med den virkning, at de er fradragsberettigede for giveren.
Foreninger, stiftelser og institutioner m.v. kan kun godkendes, hvis de er 1) hjemmehørende her i landet, 2) almennyttige og 3) anvender deres midler til støtte af kunst og kultur.
 Alle tre betingelser skal være opfyldt.
Udtrykket hjemmehørende her i landet svarer til betegnelsen i selskabsskattelovens § 1. Ifølge praksis er det derfor afgørende, at både bestyrelsen - i hvert fald flertallet af bestyrelsen - og hovedkontoret befinder sig her i landet.
En institution betragtes som almennyttig, når dens virke i samfundet kan karakteriseres som nyttigt ud fra den opfattelse, der er almindeligt fremherskende i befolkningen.
Endvidere skal institutionens formål komme en vis større kreds til gode.
Begrebet almennyttigt skal således forstås på samme måde, som det forstås i ligningslovens § 8 A om fradragsret for gaver til almenvelgørende eller på anden måde almennyttige institutioner.
Begreberne kunst og kultur skal ikke defineres her.
Formålet med nedsættelsen af et nævn er netop, at dette nævn skal fastlægge arten og omfanget af den støtte til kunst og kultur, som foreningerne m.v. skal yde for at blive godkendte.
Det skal ske efter de retningslinier, som kultur- og kommunikationsministeren fastlægger for nævnets virke.
Det foreslås, at fradraget for gaver årligt ikke skal kunne overstige 3 pct. af virksomhedens skattepligtige indkomst opgjort før fradrag af gaven.
Den foreslåede begrænsning på 3 pct. må formentlig anses for at være tilstrækkelig til at opfylde det praktiske behov her i landet.
Det foreslå dog, at fradragsretten for gaver i nogle tilfælde kan overstige den nævnte begrænsning på 3 pct., idet der åbnes mulighed for, at beløb udover de 3 pct. i et enkelt indkomstår kan fremføres til fradrag i de følgende indkomstår efter lignende regler som i ligningslovens § 15. Overskydende beløb kan dog kun fremføres til fradrag i efterfølgende indkomstår, i det omfang de ikke kan fradrages i tidligere indkomstår.
Der er ved den foreslåede fradragsret tale om et nyt fradrag for gaver, der ydes af selskaber til de nævnte forening, stiftelser, institutioner m.v.
De foreslåede regler skal derfor ses som et supplement til de allerede gældende regler om fradragsret for sponsorbidrag, når der er tale om, at bidragyderen modtager en reklameydelse fra bidragsmodtageren.
De foreslåede regler må også ses som supplement til de gældende regler i ligningslovens § 8 A om enkeltstående gaver.
De foreslåede regler ændrer således ikke skattepligtige selskabers adgang til at gøre brug af de allerese eksisterende skatteregler.
Til § 2 Bestemmelsen indeholder ikrafttrædelsesreglerne.
 Loven skal have virkning fra og med indkomståret 1988.
Foreninger, stiftelser, institutioner m.v. kan dog først opnå godkendelse efter bestemmelserne i det af kultur- og kommunikationsministeren fremsatte lovforslag med virkning fra den 1. januar 1988. Gaver ydet før dette tidspunkt kan således ikke fradrages ved opgørelse af gaveyderens skattepligtige indkomst, selv om denne anvender forskudt indkomstår og har ydet gaven i indkomståret 1988.
