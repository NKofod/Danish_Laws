Fastholdelse af påbud om at forebygge risikoen for fysisk vold i forbindelse med arbejdet med indsatte Arbejdstilsynet var på tilsynsbesøg hos virksomheden på baggrund af en anmeldt ulykke, hvor en indsat i forbindelse med visitation af dennes celle angreb to fængselsbetjente med kampsportlignende slag.
 Arbejdstilsynet traf afgørelse med påbud til virksomheden om at forebygge risikoen for fysisk vold i forbindelse med arbejdet med de indsatte i arresthuset.
 Et flertal på 6 af nævnets 11 stemmeberettigede medlemmer fastholdt Arbejdstilsynets afgørelse.
 Flertallet lagde vægt på, at Arbejdstilsynet ved tilsynsbesøget konstaterede, at risikoen for fysisk vold i arbejdet ikke er forebygget tilstrækkeligt ved de tiltag [navn udeladt] havde iværksat på tilsynstidspunktet.
 Flertallet lagde desuden vægt på, at der i arbejdet indgår potentielt konfliktoptrappende opgaver i form af visitation på tidspunkter, hvor kendskabet til den indsatte er begrænset.
 Flertallet lagde endelig vægt på, at en forudgående risikovurdering, der foretages i form af indsættelsessamtale og anden omgang med de indsatte ikke i tilstrækkelig grad afdækker risikoen for vold, og er således ikke en tilstrækkelig forebyggende foranstaltning i forbindelse med arbejdet med de indsatte, herunder ved udførelsen af visitation.
 Et mindretal på 5 ud af Arbejdsmiljøklagenævnets 11 stemmeberettigede medlemmer fandt, at arbejdsgiveren har dokumenteret, at der inden for de givne regler er gjort tilstrækkeligt for at sikre, at arbejdet kan udføres sikkerheds- og sundhedsmæssigt fuldt forsvarligt.
[Adressat udeladt] Arbejdsmiljøklagenævnet har på møde den 15. december 2015 behandlet [navn udeladt]s klage over Arbejdstilsynets afgørelse af 21. maj 2015 med påbud om at forebygge risikoen for fysisk vold i forbindelse med arbejdet med de indsatte i [navn udeladt].
 [Navn udeladt] skulle sikre, at arbejdet planlægges, tilrettelægges og udføres sikkerheds- og sundhedsmæssigt fuldt forsvarligt. [Navn udeladt] skulle derfor forebygge risikoen for fysisk vold i forbindelse med arbejdet med ansatte i [navn udeladt].
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 21. maj 2015 med påbud om at forebygge risikoen for fysisk vold i forbindelse med arbejdet med de indsatte i [navn udeladt].
 [Navn udeladt] skal sikre, at arbejdet planlægges, tilrettelægges og udføres sikkerheds- og sundhedsmæssigt fuldt forsvarligt. [Navn udeladt] skal derfor forebygge risikoen for fysisk vold i forbindelse med arbejdet med ansatte i [navn udeladt].
 Nævnets afgørelse skal efterkommes senest den 27. april 2016.
 Tilbagemelding skal ske til Arbejdstilsynet senest den 4. maj 2016.
B E G R U N D E L S E Et flertal af Arbejdsmiljøklagenævnets medlemmer finder, at arbejdet med indsatte i [navn udeladt] ikke var planlagt, tilrettelagt og udført således, at det kunne udføres sikkerheds- og sundhedsmæssigt fuldt forsvarligt i forhold til risikoen for fysisk vold i forbindelse med arbejdet med indsatte.
 Flertallet lægger vægt på, at Arbejdstilsynet ved tilsynsbesøg den 9. april 2015 i forbindelse med undersøgelse af en arbejdsulykke den 26. februar 2015, konstaterede, at risikoen for fysisk vold i arbejdet ikke er forebygget tilstrækkeligt ved de tiltag [navn udeladt] havde iværksat på tilsynstidspunktet.
 Flertallet lægger herved vægt på, at arbejdet med indsatte indebærer en uforudsigelighed i forhold til at vurdere risikoen for vold og trusler ved den enkelte indsatte.
 Flertallet lægger desuden vægt på, at der i arbejdet indgår potentielt konfliktoptrappende opgaver i form af visitation på tidspunkter, hvor kendskabet til den indsatte er begrænset.
 Flertallet lægger endelig vægt på, at en forudgående risikovurdering, der foretages i form af indsættelsessamtale og anden omgang med de indsatte ikke i tilstrækkelig grad afdækker risikoen for vold og er således ikke en tilstrækkelig forebyggende foranstaltning i forbindelse med arbejdet med de indsatte, herunder ved udførelsen af visitation.
 Det fremgår af lov om arbejdsmiljø, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det fremgår endvidere af reglerne om arbejdets udførelse, at det skal sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
 Det fremgår endvidere af reglerne, at arbejdet i alle led skal udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
BEMÆRKNINGER TIL KLAGEN I klagen er det anført, at der i [navn udeladt] i høj grad og løbende er fokus på at forebygge fysisk vold på arbejdspladsen.
I det aktuelle tilfælde, var der tale om, at den indsattes overfald var fuldstændigt umotiveret og ikke kunne have været forhindret ved iværksættelse af nye indsættelsesprocedurer eller risikovurderinger.
 Det er endvidere anført, at Arbejdstilsynets forslag til efterlevelse af påbuddet allerede var implementeret i [navn udeladt] på tilsynstidspunktet.
Flertallet skal hertil henvise til Arbejdstilsynets udtalelse af 14. oktober 2015, hvori Arbejdstilsynet oplyser, at de allerede iværksatte tiltag ikke er tilstrækkelige til at forebygge risikoen for fysisk vold i arbejdet.
Flertallet er enigt heri.
 Arbejdsmiljøklagenævnets afgørelse er truffet af et flertal på 5 ud af nævnets 11 stemmeberettigede medlemmer.
MINDRETALSUDTALELSE Et mindretal på 5 ud af Arbejdsmiljøklagenævnets 11 stemmeberettigede medlemmer finder, at arbejdsgiveren har dokumenteret, at der inden for de givne regler er gjort tilstrækkeligt for at sikre, at arbejdet kan udføres sikkerheds- og sundhedsmæssigt fuldt forsvarligt.
R E G L E R Arbejdsmiljøklagenævnet henviser til Om arbejdets udførelse  § 38 i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010  § 4 og § 7, stk. 1, i Arbejdstilsynets bekendtgørelse nr. 559 af 17. juni 2004 om arbejdets udførelse.
Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] [Adressat udeladt] [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 559 af 17. juni 2014 om arbejdets udførelse Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
Arbejdets udførelse Almene krav § 7. Arbejdet skal i alle led udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
