Monopoltilsynet pålagde Dansk Kiropraktor Forening at ændre  

 foreningens bestemmelser om godkendelse af nye kiropraktorer således, at  

 enhver, der opfylder læreanstalternes betingelser har krav på at opnå  

 godkendelse.
Desuden blev foreningen pålagt at ophæve bestemmelserne om, at  

 autorisationsbeviser fra Dansk Kiropraktor-Råd alene udstedes til  

 foreningsmedlemmer, og at autorisationsbeviserne er foreningens ejendom.
Monopoltilsynet besluttede i foråret 1978 at undersøge Dansk Kiropraktor  

 Forenings love og vedtægter nærmere.
Baggrunden herfor var en klage fra en  

 ved en anerkendt læreanstalt uddannet kiropraktor, der af Dansk Kiropraktor  

 Forening (DKF) var nægtet optagelse i foreningen, fordi han ikke forud for  

 sin kiropraktoruddannelse havde taget dansk studentereksamen.
Ved undersøgelsen fremgik det af foreningens love, at Dansk  

 Kiropraktor-Råd (DKR), et organ under DKF, skal godkende enhver student, der  

 ønsker at påbegynde en kiropraktoruddannelse ved en anerkendt læreanstalt, og  

 godkendelsen sker ifølge lovene, »med henblik på senere medlemsskab af  

 DKF«.
At DKR skal godkende fremtidige studenter følger af  

 optagelsesbetingelserne fra de anerkendte læreanstalter, der bl.a. fordrer at  

 studenterne er forhåndsgodkendte af de pågældende nationale  

 kiropraktorforeninger.
En betingelse for at opnå offentlig sygesikring ved kiropraktisk  

 behandling er, at den pågældende kiropraktor er autoriseret af DKR.
Ifølge  

 foreningens love udstedes denne autorisation kun til foreningsmedlemmer, og  

 autorisationsbeviserne er foreningens ejendom.
Dette medfører, at udmeldelse  

 af foreningen fører til tab af autorisation for den enkelte kiropraktor og  

 dermed bortfald af adgangen til, at patienterne kan opnå sygesikringstilskud.  

 I foreningens love findes i øvrigt en række kollegiale regler, som foreningen  

 kræver opretholdt ud fra den betragtning, at de er med til »at sikre en  

 etisk forsvarlig professions udøvelse af kiropraktik med offentlig støtte til  

 patienternes bedste«.
 De nævnte kollegiale regler bestemmer, at personer, der har gjort  

 turnuskandidattjeneste hos en kiropraktor, ikke inden for et nærmere bestemt  

 geografisk område må nedsætte sig som selvstændig kiropraktor.
 Desuden er det ikke tilladt at åbne en filial af en kiropraktorklinik i en  

 by, hvori der allerede er en eller flere kiropraktorer, uden tilslutning fra  

 disse.
På denne baggrund fandt tilsynet, at der var behov for en liberalisering  

 og objektivisering af foreningens love og vedtægter, og i sommeren 1978 blev  

 der optaget forhandlinger med DKF med henblik på dette.
Da det ikke lykkedes  

 gennem de hidtil førte forhandlinger at fjerne de i love og vedtægter  

 opstillede konkurrencebegrænsninger, meddelte monopoltilsynet i februar 1981  

 i medfør af monopollovens § 12, stk. 2, DKF pålæg om senest i løbet af 4  

 måneder at ændre foreningens love og vedtægter efter følgende retningslinier:
 Bestemmelserne om godkendelse af nye kiropraktorer skal ændres, således at  

 foreningens rolle i forbindelse med den godkendelse, der skal præsteres over  

 for læreanstalterne, indskrænkes til alene at påse, at de af læreanstalterne  

 opstillede betingelser er opfyldt, således at enhver, der opfylder disse  

 betingelser, har krav på at opnå godkendelse.
Desuden skal sammenkædningen af bestemmelserne i foreningens love om  

 senere medlemsskab af foreningen og forhåndsgodkendelsen af  

 kiropraktorstuderende brydes.
Bestemmelserne om, at autorisationsbeviser af  

 Dansk Kiropraktor-Råd alene udstedes til foreningsmedlemmer, og at  

 autorisationsbeviserne er foreningens ejendom, skal ophæves, og foreningens  

 regler for autorisation skal ændres således, at enhver der har eksamen fra en  

 på eksamenstidspunktet anerkendt læreanstalt, har krav på at opnå  

 autorisation, uanset om han er medlem af foreningen eller ej.
 Endelig skal de kollegiale vedtægters begrænsninger for assistenters  

 etablering af selvstændig klinik og begrænsningerne i kiropraktorers adgang  

 til etablering i byer, hvor der i forvejen findes en eller flere  

 kiropraktorer, ophæves.
