Nr BSF 70 Forslag til folketingsbeslutning om begrænsning af ressource- og  

 miljøproblemer ved reklametryksager Fremsat af Leif Hermann (SF) Margrete Auken (SF) Birthe Hansen (SF) Ebba  

 Strange (SF) Jens Thoft (SF) den 24. februar 1989 Folketinget pålægger regeringen at sikre, at papirgenbruget fra reklametryksager forøges, og at dette kan ske uden yderligere miljøbelastning.
Bemærkninger til forslaget I Danmark forudser man stigende affaldsmængder med deraf følgende trusler  

 mod miljø og ressourcer.
Brundtlandrapporten anbefaler, at produktions- og  

 forbrugssystemet planlægges på en sådan måde, at det økologiske grundlag  

 bevares.
Det er vigtigt at arbejde for at reducere affaldsmængden samt at  

 sikre, at det affald, der produceres, kan indgå i genbrugsordninger på en  

 måde, der tager hensyn til både arbejdsmiljø og det ydre miljø.
Til hver husstand i Danmark leveres der mellem 300 og 500 g  

 reklametryksager pr. uge ind ad brevsprækken.
Tallene er gennemsnitstal og  

 bygger på en undersøgelse, som Gendan A/S har udført.
I opgørelsen indgår kun  

 reklametryksager og ikke lokalaviser eller lignende.
Når reklametryksager skal skaffes af vejen, forurener de.
Tungmetaller som  

 bly og cadmium, dioxin og drivhusgassen kuldioxid er noget af det, vores  

 miljø belastes med.
 Ved at genanvende reklametryksagerne opnår man dels at spare på  

 ressourcerne, dels at miljøet ikke belastes ved afbrænding af affaldet.
Med forslaget er det tænkt at sikre, at reklametryksager fremstilles på en  

 sådan måde, at de egner sig til at indgå i genbrugsordninger.
Med udtrykket  

 »egner sig« mener vi både, at det skal være teknisk muligt at  

 genanvende papiret, og at genanvendelsen skal foregå på en forsvarlig måde  

 både med hensyn til ydre miljø og arbejdsmiljø.
 Genbrug af reklametryksager til for eksempel genbrugspapir kan være umulig  

 af forskellige årsager:
 1. Forkert papirkvalitet:
 Visse papirkvaliteter indeholder forholdsvis store mængder kaolin (en  

 lerart). Disse papirtyper kan ikke indgå i genbrugspapirordninger.
 2. Overfladebelægning på tryksagen:
For at tryksager kan genbruges kræver det, at trykfarven kan vaskes ud.
En  

 overfladebelægning af f.eks. plast kan umuliggøre afsværtningen.
 3. Lim og andre materialer:
 Lim og andre materialer og kemikalier tilsat ved fremstillingen kan gøre  

 genbrug vanskeligt eller umuligt.
 Tryksager, som teknisk set egner sig til at indgå i genbrugsordninger, kan  

 belaste miljøet på grund af:
 4. Miljøbelastende stoffer i trykfarverne:
Trykfarver kan indeholde tungmetaller.
Især i røde, gule og grønne farver  

 kan der være bly, chrom og cadmium.
Når trykfarven vaskes af, belastes  

 vaskevandet med tungmetallerne.
Der er i dag udviklet trykfarver uden  

 tungmetaller, som fungerer godt.
Disse bruges i vid udstrækning i Danmark,  

 men i udlandet bruges de tungmetalholdige trykfarver stadig i stort omfang.  

 Da en del reklametryksager i større oplag trykkes i udlandet, vil der  

 importeres tungmetaller, som spredes i det danske miljø.
 5. Miljøbelastende stoffer i selve papiret:
 En række miljøbelastende kemikalier kan være brugt i selve papiret, f.eks.  

 chlorholdige stoffer.
 Det er muligt at vælge papirkvaliteter, som indeholder få eller ingen af  

 disse kemikalier.
