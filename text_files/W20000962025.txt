Landsskatteretskendelse Servicestation Lån/tilskud til modernisering A klager for indkomståret 1997 over, at de stedlige  

 skattemyndigheder har anset lån/tilskud til modernisering af  

 servicestation for skattepligtigt.
Det fremgår af sagens oplysninger, at klageren i en  

 årrække har drevet en servicestation, således at klageren  

 som forhandler ejede grund og bygning, jf. forhandleroverenskomst med B A/S  

 af 24. marts 1997 med 5 tillægsaftaler.
Det fremgår af  

 forhandleroverenskomsten, at B A/S udlånte og opstillede et  

 tankanlæg for benzin og andre motorbrændstoffer på den af  

 forhandleren ejede ejendom, at omhandlede materiel til enhver tid var  

 B A/S' ejendom, at forhandleren forpligtede til at aftage hele sit  

 forbrug af benzin, autodiesel, autogas og petroleum eller  

 motorbrændstoffer hos B A/S, samt at de kontraherede varer skulle  

 forhandles under B A/S' varemærke eller andre af B A/S'  

 forretningskendetegn i henhold til selskabets anvisninger.
 Det fremgår videre af forhandleroverenskomsten,  

at forhandleren som sikkerhed for ethvert beløb som han  

 måtte være eller blive B A/S skyldig i nærværende  

 kontraktforhold stillede en særskilt sikkerhed på 800.000 kr. i  

 form af ejerpantebrev med pant i ejendommen, at forhandleren skulle  

 holde tankanlægget og salgslokalet i ren og sømmelig stand, dog  

 således at B A/S betalte reparationer eller istandsættelser, som  

 var nødvendiggjort af slid og ælde, at det  

 påhvilede forhandleren at holde det af B A/S udlånte materiel  

 forsikret i henhold til "Generelle Retningslinier for Forsikring og  

 Salgsanlæg", at de indkøbte varer kun måtte  

 anvendes til forhandlerens eget forbrug og detailsalg, og ikke måtte  

 sælges eller på anden måde overdrages eller overlades til  

 nogen, der direkte eller indirekte konkurrerede med B A/S, samt at  

 anlægget alene måtte benyttes til salg af  B A/S' varer,  

 således at der ikke på eller ved anlægget eller på  

 ejendommen i øvrigt måtte reklameres for firmaer eller varer,  

 der konkurrerede med B A/S.
Den 21. juli 1994 indgik klageren en aftale med  B A/S om  

 ombygning af servicestationen.
Aftalen af 21. juli 1994 om ombygning af  

 servicestationen omfattede følgende 3 punkter: A.
Deres betaling,  

 400.700 kr., B.
Udlån af materiel, 137.000 kr. samt C.
Forplads,  

 860.206 kr.
I aftalen af 21. juli 1994 hedder det videre:
 "...
 1.
 De under A. nævnte arbejder betales af Dem som  

 forhandler.
 2.
 B A/S udlåner Dem vederlagsfrit det under B  

 nævnte materiel.
 3.
B A/S foranlediger det udlånte materiel  

 opstillet/installeret, samt de under A og C nævnte bygningsarbejder og  

 installationer udført.
Det faktiske beløb (excl. moms)  

 vedrørende de under C nævnte arbejder ydes Dem som et lån.  

 Det bemærkes, at de under C nævnte omkostninger er anslået,  

 hvorfor vi først, når vi kender de faktiske beløb har det  

 endelige lånebeløb.
 4.
 Arbejder udover de under ovenfor nævnte er B A/S  

 uvedkommende.
Når vi kender de faktiske udgifter vedrørende  

 de under C nævnte arbejder, fremsender B A/S ny  

 forhandlingsoverenskomst med finansieringstillæg (koncept vedlagt) for  

 Deres underskrift, samt faktura på de faktiske udgifter, tillige med  

 kopi af leverandørfakturaer.
Samtidig sender vi Dem særskilt  

 faktura på moms af udgifterne.
Momsbeløbet indbetales kontant  

 til B A/S ved påkrav.
De forpligter Dem som forhandler til at underskrive den  

 nye forhandleroverenskomst tillige med finansieringstillæg på de  

 under C nævnte udgifter.
Undlader De at underskrive disse, er B A/S  

 berettiget til at kræve lånet indfriet omgående.
Det  

 bemærkes, at alt udlånt materiel skal tilbageleveres ved  

 forhandleroverenskomstens ophør.
 Som sikkerhed for ethvert mellemværende får B  

 A/S som følger:
 1.
Bankgaranti kr. 140.000 2.
 Første prioritets håndpanteret i  

 ejerpantebrev på kroner 800.000 tinglyst i ejendom næst efter  

 lån til realkreditinstitut på kr. 1.300.000 og banklån  

 på oprindelig kr. 259.483, nedbragt til kr. 150.000.
..." Ombygningsprojektet blev afsluttet den 13. december 1996  

 og den endelige udgift til udførelse af forplads, jf. aftalens punkt  

 C, udgjorde 812.260 kr.
I forbindelse med færdiggørelsen af  

 ombygningen blev der den 12. marts 1997 indgået en aftale om  

 tillæg til forhandleroverenskomsten af 1. januar 1997 mellem klageren  

 og B A/S.
Af dette tillæg nr. 5 til forhandleroverenskomsten  

 fremgår følgende:
 "...
 Efter at den foretagne ombygning/modernisering af  

 forhandlerens salgsanlæg nu er tilfredsstillende tilendebragt, hvilket  

 forhandleren samtidig med sin underskrift nedenfor bekræfter, er der i  

 overensstemmelse med de tidligere skriftlige aftaler indgået  

 følgende aftale om betaling for de udførte  

 ombygnings/moderniseringsarbejder:
§1 BELØB Den del af de med ombygningen/moderniseringen forbundne  

 udgifter, som det påhviler forhandleren at betale udgør: kr.  

 812.260,19.
§2 BETALING De pågældende udgifter betales af forhandleren  

 på følgende måde:
 Ved lige store årlige afdrag på kr. 81.226,02,  

 der forfalder til betaling hvert års 31. december første gang  

 den 31.12.97. Denne aftale løber fra 01.03.1997.
§ 3 OPHØR Restgælden forfalder til omgående betaling,  

 dersom den til enhver tid gældende leveringsoverenskomst mellem  

 forhandleren og selskabet måtte ophøre uanset årsagen.
 Skyldes ophøret dog misligholdelse fra selskabets  

 side, er forhandleren berettiget til at fortsætte afdragsbetalingen som  

 ovenfor under § 2 nævnt.
 Bortset fra misligholdelsestilfælde henstår  

 restgælden uopsigeligt indtil den 31.12.2006 til hvilket tidspunkt den  

 forfalder uden yderligere opsigelse.
§ 4 DRIFTSTILSKUD Selskabet yder forhandleren tilskud som følger:
Kr. 81.226,02 der forfalder til betaling hvert års  

 31. december.
Første gang pr. 31.12.1997. Driftstilskuddet udbetales  

 indtil lånet er tilbagebetalt jfr. §§ 2 og 3.
§ 5 OVERDRAGELSE AF VIRKSOMHED Dersom virksomheden med salg af motorbrændstoffer  

 m.v. overdrages til tredjemand, er denne berettiget til at indtræde i  

 nærværende overenskomst på vilkår svarende til  

 forhandlerens.
§ 6 STEMPELAFGIFT Stempelafgift betales af forhandleren.
..." Det fremgår endelig af sagens oplysninger, at der  

 forefindes en faktura af 10. marts 1997, hvoraf følger at  

 beløbet på 812.260,19 kr. er overført til klageren fra B  

  A/S som lån - på klagerens lånekonto.
 De stedlige skattemyndigheder har anset beløbet  

 på 812.260 kr. for skattepligtig efter statsskattelovens § 4, stk. 1,  

 litra a, og kursgevinstlovens § 5, stk. 5, - og har begrundet dette som  

 følger:
Skattemyndighederne har anset tilskuddet for at være  

 en betaling fra B A/S for eneforhandlingen af selskabets produkter, idet  

 tilbagebetaling alene skal ske, såfremt samhandlen mellem parterne  

 måtte ophøre.
Det er myndighedernes opfattelse, at ombygningen  

 tilhører klageren, således at ombygningen må betragtes som  

 foretaget og betalt af klageren.
Tilskuddet fra B A/S dækker  

 ombygningsudgiften, og er efter myndighedernes opfattelse ydet til klageren  

 til eje.
Det er videre bemærket, at selvom der mellem  

 parterne blev oprettet et gældsbrev (tillæg nr. 5 af 12. marts  

 1997) med en rentefri årlig nedskrivning af gælden over 10  

 år, har klageren reelt erhvervet endelig ret til beløbet i  

 udbetalingsåret 1997, hvor beskatningen ligeledes skal ske, jf.  

 statsskattelovens § 4, stk. 1, litra a.
Det er i forlængelse heraf  

 bemærket, at driftstilskuddet forfalder over samme antal år (10  

 år) som afdragene på gælden til selskabet og er af samme  

 beløbsmæssige størrelse.
 Skattemyndighederne har henvist til Landsskatterettens  

 kendelser af 25. juli 1997, TfS 1997.652, og af 29. april 1991, TfS 1991.271.  

 Der er endvidere henvist til Ligningsvejledningen 1997, afsnit E.A.3.1.
 Klagerens advokat har over for Landsskatteretten nedlagt  

 påstand om, at der i klagerens skattepligtige indkomst alene skal  

 medregnes de tilskud (ekstrarabat), som han årligt modtager fra B  

 A/S.
 Advokaten har til støtte for påstanden  

 henvist til Helkett, "Opgørelse af den skattepligtige indkomst", 15.  

 udgave, 1987, side 412, hvoraf fremgår:
 "...
Med hensyn til olieselskabers byggetilskud til  

 benzinforhandlere til opførelse af servicestationer m.v. er praksis  

 den, at tilskuddet, såfremt det er betinget af  

 rådighedsindskrænkninger, der hindrer salg af andre selskabers  

 produkter m.v., normalt beskattes med halvdelen, 1961.11 og 1970.35. Det  

 samme gælder, hvis der etableres et gældsforhold til  

 olieselskabet, som bringes til ophør ved successiv eftergivelse af  

 gælden.
Yderen af tilskud til datterselskaber har i HRD i U.f.R.  

 1976.60 (Dansk Esso) fået fradragsret for ydelserne.
..." Det er videre gjort gældende, at klageren har  

 underskrevet et gældsbrev, hvor han erkender at skylde det  

 pågældende beløb til olieselskabet, og at baggrunden for  

 arrangementet er, at olieselskabet har anset investeringen for tvingende  

 nødvendig for at kunne opretholde servicestationens omsætning og  

 olieselskabets gode omdømme.
Advokaten har herefter anført, at det er udelukket  

 at en benzinforhandler økonomisk er i stand til eller overhovedet  

 villig til at afholde moderniseringsudgifter i den størrelsesorden,  

 der her var tale om.
Olieselskabet havde derfor den politik, at det der i  

 givet fald kunne tilbagegives ved kontraktforholdets ophør, blev  

 udlejet til benzinforhandleren.
Derimod blev udgifterne til det, der ikke  

 kunne tilbagegives f.eks. installationsomkostninger ect., opsummeret,  

 således at benzinforhandleren underskrev et gældsbrev til  

 olieselskabet, hvori han erkendte at skylde dette beløb.  

 Beløbet forfaldt herefter til betaling i årlige afdrag typisk  

 1/10 af hovedstolen.
Gælden blev ikke forrentet.
Samtidig lovede  

 olieselskabet at eftergive de årlige afdrag, dersom benzinforhandleren  

 stadig aftog hele sit forbrug af motorbrændstoffer hos olieselskabet,  

 således at restgælden forfaldt til betaling, dersom  

 benzinforhandleren opsagde sin kontrakt med olieselskabet, gik konkurs eller  

 døde.
Det er fremhævet, at tilskuddet i langt overvejende grad  

 blev ydet i olieselskabets interesse - og ikke i klagerens interesse.
Det er advokatens opfattelse, at dette system (om at  

 benzinforhandlerne alene medregnede de årlige nedskrivninger af  

 gælden i den skattepligtige indkomst) har været praktiseret i  

 20-30 år af hele oliebranchen uden indsigelser fra skattemyndighederne.  

 Beskatning af olieselskabernes "udlån" af midler til modernisering af  

 benzinforhandlernes servicestationer er ifølge advokaten hidtil  

 foregået på den måde, at benzinforhandleren skulle medregne  

 de årlige nedskrivninger af lånesummen til sin skattepligtige  

 indkomst i det år, lånet blev nedskrevet.
Baggrunden for at man  

 alene beskatter de årlige nedskrivningsbeløb må antages at  

 være overvejelser der sidestiller forholdet med en gensidig bebyrdende  

 kontrakt: Olieselskabet finansierer byggeriet og nedskriver den hertil  

 anvendte sum over et åremål mod, at benzinforhandleren på  

 sin side opfylder sin pligt til samhandel med olieselskabet i  

 overensstemmelse med den indgåede kontrakt i et tilsvarende antal  

 år.
Imidlertid er Landsskatterettens kendelse af 25. juli  

 1997, TfS. 1997.652, blevet forstået således, at den praksis, der  

 hidtil har været anvendt ved beskatning af olieselskabernes tilskud til  

 ombygning af servicestation er ændret, således at hele den del af  

 ombygningsudgifterne som benzinforhandleren skulle betale, nu beskattes hos  

 forhandleren med det samme.
Advokaten håber denne opfattelse beror  

 på en misforståelse. - Det er advokatens opfattelse, at  

 Landsskatterettens praksis på området i 90'erne er en  

 praksisskærpelse med tilbagevirkende kraft.
Det er ifølge advokaten ikke hensigten, at klageren  

 skulle modtage det omhandlede tilskud til eje allerede på  

 udbetalingstidspunktet.
Der er aldrig udbetalt noget beløb til  

 klageren, og de arbejder, som olieselskabet har ladet udføre på  

 tankstationen, er ifølge advokaten af en sådan karakter, at  

 olieselskabet ikke kunne forbeholde sig ejendomsret e.lign. til den  

 værdi, der måtte være frembragt.
 Advokaten har fremhævet, at der ved sagens  

 afgørelse må lægges vægt på den  

 omstændighed, at klagerens evne til at betale skat ikke er blevet  

 større ved arrangementet. - De pågældende  

 vedligeholdelses- og moderniseringsarbejder tilsigter alene at fastholde  

 klagerens daværende omsætning.
 Advokaten har understreget, at olieselskabet besluttede  

 hvorvidt der skulle moderniseres og gives tilskud hertil, at forhandleren  

 ikke kunne låne pengene, da ejendommen typisk var pantsat m.v., at  

 forhandleren blev bundet til olieselskabet pga. bestemmelsen om, at hele  

 lånebeløbet forfaldt ved ophør af samarbejdet, at en  

 beskatning over perioden svarer til, at den økonomiske fordel fordeles  

 tilsvarende, at hvis forhandler beskattes af hele beløbet med det  

 samme vil han gå konkurs, samt at de tungeste skuldre bør  

 bære skattebyrden - alt andet vil være krænkende for  

 retssikkerheden.
Der er henvist til Landsskatterettens kendelser af 25.  

 juli 1997, TfS. 1997.652, af 29. april 1991, TfS. 1991.271, samt af 12.  

 november 1998, TfS. 1999.114, og disse kendelser er gennemgået under  

 kontorforhandlingen.
Der er endvidere henvist til Meddelelser fra  

 Landsskatteretten 1957.146, 1961.11, 1970.35, 1970.126 og T&S  

 1991.1271.
 Landsskatterettens bemærkninger.
 To retsmedlemmer udtaler:
Det fremgår af aftalen mellem klageren og B A/S, at  

 det beløb, som selskabet  påtog sig at betale til klageren til  

 dækning af udgifterne til ombygning af forpladsen ved servicestationen,  

 blev ydet klageren som et rentefrit lån, og det fremgår af  

 aftalen, at lånet skal tilbagebetales over en 10 års periode med  

 lige store beløb pr. år.
Lånet forfalder dog til  

 omgående betaling, hvis leveringsoverenskomsten mellem parterne  

 ophører på grund af klagerens forhold.
Det fremgår endelig  

 af aftalen, at klageren hvert år til brug ved opfyldelsen af sin  

 forpligtelse til at afdrage på lånet fra selskabet modtager et  

 driftstilskud svarende til afdragsbeløbet.
Da restbeløbet  

 på lånet forfalder til betaling, hvis leveringskontrakten mellem  

 parterne ophører, og da klageren kun har krav på det  

 årlige driftstilskud, så længe samarbejdet mellem parterne  

 i henhold til leveringskontrakten fortsætter, indebærer  

 låneaftalen sådanne retlige forpligtelser for klageren, at der  

 ikke er grundlag for ved opgørelsen af klagerens indkomst at behandle  

 dette lån anderledes end andre lån.
Disse to retsmedlemmer  

 stemmer derfor for at give klageren medhold i påstanden.
Et retsmedlem, retsformanden, kan tiltræde  

 myndighedernes afgørelse, idet bemærkes, at klageren under de  

 anførte omstændigheder må anses at have erhvervet endelig  

 ret til det udbetalte moderniseringstilskud i 1997, og at de i tillæg 5  

 til forhandleroverenskomsten anførte betingelser ikke kan udskyde  

 beskatningstidspunktet, idet der herved må henses til, at aftalen er  

 undergivet parternes rådighed.
Der kan således ikke anses at  

 foreligge et egentligt låneforhold.
 Der træffes afgørelse efter stemmeflertallet,  

 og de påklagede ansættelser nedsættes i overensstemmelse  

 hermed.
