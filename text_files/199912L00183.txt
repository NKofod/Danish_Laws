Fremsat den 2. februar 2000 af  

 sundhedsministeren (Carsten Koch) Forslag til Lov om ændring  

 af lov om kunstig befrugtning i forbindelse med lægelig behandling,  

 diagnostik og forskning m.v.
(Opbevaringstid for nedfrosne æg) § 1 I lov nr. 460 af 10. juni 1997 om kunstig befrugtning i forbindelse med  

 lægelig behandling, diagnostik og forskning m.v. foretages  

 følgende ændring:
 1. I § 15, stk. 1, ændres »2 år« til:  

 »4 år«.
§ 2 Loven træder i kraft dagen efter bekendtgørelsen i  

 Lovtidende.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for Færøerne med  

 de afvigelser, som de særlige færøske forhold tilsiger.
Bemærkninger til lovforslaget Almindelige bemærkninger Dette forslag til ændring af lov nr. 460 af 10. juni  

 1997 om kunstig befrugtning i forbindelse med lægelig behandling,  

 diagnostik og forskning m.v. fremsættes som følge af den  

 revisionsbestemmelse, som findes i den gældende lovs § 30,  

 stk. 5.
 Vedrørende Folketingets behandling af den  

 gældende lov henvises til: FT 1996-97: 244, 6350, 7804; A 29; B 673,  

 1071.
 Der henvises endvidere til lovforslag fremsat af nogle  

 medlemmer af Folketinget vedrørende ophævelse af  

 parforholdskravet i lovens § 3: FT 1997-1998: 766, 1995, 2120; A1409; B  

 220, 223.
 1. Lovforslagets hovedindhold.
Den gældende lov er opbygget med en række  

 forbud kombineret med et godkendelsessystem for nye behandlingsmetoder.  

 På denne måde synliggøres, hvad man ønsker at  

 forbyde, og man kan gennem godkendelsessystemet sikre, at udviklingen sker  

 inden for acceptable etiske rammer.
Dette system bevares.
 Det samme gælder de bestemmelser, der er fastsat om  

 forskning i loven.
Ændringsforslaget til loven indeholder forslag om  

 én justering i den eksisterende retstilstand.
Det drejer sig om en  

 forlængelse af opbevaringstiden for befrugtede og ubefrugtede æg  

 fra 2 til 4 år i lovens § 15, stk. 1.
 Baggrunden for at fastsætte frister for opbevaring  

 er forhold, der både vedrører sundhedsfaglige  

 spørgsmål og etiske vurderinger.
 Fra lande med længere nedfrysningstid er der ingen  

 oplysninger, der tyder på, at de befrugtede æg tager skade af en  

 nedfrysningstid på 4 år.
En forlængelse af fristen til 4 år vil kunne  

 tilgodese de kvinder, der ikke inden for de nugældende to år har  

 opnået en graviditet.
Dette kan skyldes komplikationer, der  

 medfører, at der skal flere forsøg til.
Ved at udtage og  

 opbevare flere æg, kan man nå at gennemføre en behandling  

 uden en anstrengende hormonbehandling og det indgreb, som ægudtagning  

 er forbundet med.
Endvidere kan kvinder, der ønsker at benytte de  

 nedfrosne æg til at få yderligere et barn, bedre udnytte denne  

 mulighed uden at skulle gennemgå en ny hormonstimulation,  

 ægudtagning, befrugtning osv.
 En ændring i opbevaringstidens længde vil ikke  

 få nogen konsekvenser for de øvrige bestemmelser om æg,  

 herunder om donation, medtagning til udlandet og bestemmelserne om  

 destruktion i tilfælde af dødsfald, jf. lovens kapitel 3.
 Der skal heller ikke ske ændringer i de  

 bestemmelser, der er fastlagt om den maksimale tid, som et befrugtet æg  

 må holdes i live uden for en kvindes livmoder, jf. bestemmelsen i  

 lovens § 26.
 2. Lovforslagets baggrund.
 2.1. Den gældende lov.
 Lov nr. 460 af 10. juni 1997 om kunstig befrugtning i  

 forbindelse med lægelig behandling, diagnostik og forskning m.v. blev  

 vedtaget den 27. maj 1997 og trådte i kraft den 1. oktober 1997.
 Loven indeholder i § 30, stk. 5 en  

 revisionsklausul, hvorefter sundhedsministeren skal fremsætte forslag  

 til revision af loven i folketingsåret 1999-2000.
 Under Folketingets behandling af lovforslaget tilkendegav  

 sundhedsministeren, at Sundhedsstyrelsen ville følge udviklingen  

 vedrørende sæddonation, præimplantationsdiagnostik og  

 spørgsmålet om sociale aspekter særligt nøje.
 2.2. Den tekniske udvikling.
 Umiddelbart efter lovens vedtagelse godkendte  

 sundhedsministeren i juni 1997 ibrugtagning af en metode i  

 forplantningsteknologien, hvor mikroinsemination kombineres med udtagning af  

 modne sædceller fra testikel eller bitestikel.
 Der er ikke i øvrigt siden lovens vedtagelse i 1997  

 modtaget ansøgninger om godkendelse, jf. lovens § 21, af nye  

 behandlingsmetoder på befrugtningsområdet.
Det har vist sig muligt at udtage umodne æg fra en  

 kvindes æggestok, og modne æggene i næringsvæske uden  

 for kvindens krop, efterfulgt af reagensglasbefrugtning. Æggene udtages  

 fra kvinden med en nål.
Metoden reducerer behovet for at hormonbehandle  

 kvinden, hvilket har stor betydning ikke mindst for kvinder med såkaldt  

 polycystiske ovarier (æggestokke med mange æganlæg).
Teknikken er herhjemme foreløbig kun anvendt i  

 forsøg, som er godkendt af det videnskabsetiske komitésystem.  

 Der er allerede født børn som følge af denne  

 behandlingsteknik, og flere graviditeter er igangværende.
De  

 foreløbigt gode erfaringer med denne teknik gør, at det  

 må forventes, at metoden relativt snart vil blive søgt godkendt  

 som behandling efter lovens regler om nye behandlingsmetoder.
Der foregår endvidere videnskabsetisk godkendte  

 forsøg med ægsortering (præimplantationsdiagnostik). Ved  

 ægsortering udføres genetiske undersøgelser på  

 befrugtede æg som led i reagensglasbefrugtning.
Loven fastsætter  

 i § 7, at dette kan ske, hvor der er en kendt og væsentligt  

 øget risiko for, at barnet kan få en alvorlig arvelig sygdom,  

 ligesom metoden kan anvendes til at undgå at opsætte befrugtede  

 æg med en væsentlig kromosomabnormitet.
 I et par tilfælde er der udtaget og nedfrosset  

 æggestokvæv som led i en forebyggende, fertilitetsbevarende  

 behandling af kvinder, der på grund af alvorlig sygdom skal  

 gennemgå en celledræbende behandling, hvorved æggene i  

 æggestokkene kan ødelægges, hvilket f.eks. sker ved  

 stråle- eller kemoterapi.
Udtagningen af vævet er sket med henblik på  

 senere tilbageføring (autotransplantation) til den  

 pågældende kvinde, hvorved hun kan genoptage sin naturlige  

 hormonproduktion og muligvis også blive gravid ved samleje.
Princippet  

 bag metoden er det samme, som det der i dag anvendes ved f.eks. udtagning af  

 knoglemarv med henblik på at genindsætte det efter  

 kemoterapibehandling, hvor den eksisterende knoglemarv kan være  

 ødelagt.
 En behandling med udtagelse og genindsættelse af  

 æggestokvæv er endnu ikke er gennemført på  

 mennesker.
 Metoden falder ikke ind under lovens område, idet en  

 eventuel graviditet efter genindsættelse af vævet, ikke vil  

 opstå som følge af kunstig befrugtning, jf. definitionen af  

 lovens område i § 1.
 Hvis man i fremtiden udvikler teknikker, hvorefter man kan  

 anvende æg (umodne æggeanlæg) fra det nedfrosne væv  

 til kunstig befrugtning, vil teknikken derimod falde ind under lovens  

 område og reglerne om f.eks. kvindens alder, donation og opbevaringstid  

 vil være gældende for æggene.
 Der findes derfor ikke at være et særskilt  

 behov for på nuværende tidspunkt at regulere dette område.  

 I øvrigt vil en eventuel ibrugtagning af denne teknik som ny  

 behandlingsmetode til kunstig befrugtning skulle godkendes af  

 sundhedsministeren, jf. lovens § 21.
 3. Overvågning af udviklingen på området.
 Sundhedsstyrelsen har i bekendtgørelse nr. 758 af  

 30. september 1997 nærmere fastsat regler om, hvorledes  

 behandlingsstederne skal indberette oplysninger om behandlingsresultaterne  

 med kunstig befrugtning til styrelsen.
 Sundhedsstyrelsen har i »Nye tal fra Sundhedsstyrelsen«  

 nr. 3, april 1998 redegjort for behandlingerne i årene 1994 og 1995.  

 Det fremgår bl.a. heraf, at der i offentligt og privat regi i de 2  

 år blev påbegyndt 9.471 behandlinger (hver kvinde har typisk  

 modtaget flere behandlinger), hvoraf der blev konstateret 2.186 graviditeter,  

 der resulterede i 1.756 fødsler af 2.245 børn.
Den for en sædbank ansvarlige læge er af  

 Sundhedsstyrelsen pålagt at foretage indberetning om omfang og resultat  

 af sædbankens virksomhed.
På baggrund heraf skønnes det  

 samlede antal graviditeter i 1998 efter insemination med sæd fra  

 fremmed donor at være omkring 600, hvilket nogenlunde svarer til  

 tallene året før.
Som led i overvågningen af området  

 pålagde Sundhedsstyrelsen endvidere i 1997 lægerne at indberette  

 hvert enkelt tilfælde af ægsortering  

 (præimplantationsdiagnostik) på særligt skema.
Pr. 1.  

 august 1999 var der indberettet i alt 4 behandlinger.
Heraf var begrundelsen  

 i 3 tilfælde høj risiko for hæmofili  

 (blødersygdom), og i 1 tilfælde høj risiko for Cystisk  

 Fibrose.
 Under debatten om vedtagelsen af loven om kunstig  

 befrugtning blev opmærksomheden henledt på  

 spørgsmålet om anvendelse af visse sociale kriterier i  

 tilknytning til tilbud om behandling med kunstig befrugtning.
Baggrunden var en henvendelse fra to  

 fertilitetslæger, der rejste det spørgsmål, om man ved  

 vurderingen af, om kunstig befrugtning skulle tilbydes, også skulle  

 tage hensyn til de pågældendes samlede situation, f.eks. om den  

 pågældende kvinde kunne gennemføre en graviditet og tage  

 vare på barnet.
Også spørgsmålet om misbrug af  

 rusmidler og tidligere tvangsfjernede børn blev berørt.
Umiddelbart var omfanget af et sådant problem ikke  

 afdækket, og sundhedsministeren tilkendegav derfor at ville  

 følge området og opfordre læger til at indberette til  

 Sundhedsstyrelsen, såfremt der opstod situationer, hvor lægen  

 anså sådanne ikke-lægelige faktorer for at udgøre et  

 problem.
Denne procedure vedrørende en helhedsvurdering blev  

 præciseret i udsendelsesskrivelsen af 13. juni 1998 til myndigheder,  

 organisationer m.v. - herunder alle fertilitetsklinikker - og fremgår  

 også af Sundhedsstyrelsens vejledning af 30. september 1997 om kunstig  

 befrugtning og anden reproduktionsfremmende behandling.
 Der er ikke indsendt indberetninger til Sundhedsstyrelsen  

 fra læger om, at der i specifikke situationer har været behov for  

 at foretage en samlet vurdering af en persons forhold, herunder medtage  

 vurderinger af ikke-lægelig art i forbindelse med påbegyndelse af  

 en behandling for barnløshed.
 4. Hørte myndigheder, organisationer m.v.
Lovforslaget har været sendt til høring hos  

 følgende myndigheder, organisationer og foreninger m.v.:  

 Statsministeriet, Finansministeriet, Justitsministeriet, Socialministeriet,  

 Forskningsministeriet, Statens Sundhedsvidenskabelige Forskningsråd,  

 Teknologirådet, Dansk Center for Menneskerettigheder,  

 Ligestillingsrådet, Kvinfo, Børnerådet,  

 Amtsrådsforeningen, alle amtsråd (til orientering), Kommunernes  

 Landsforening, Københavns Kommune, Frederiksberg Kommune, Hovedstadens  

 Sygehusfællesskab, Den Centrale Videnskabsetiske Komité, De  

 regionale videnskabsetiske komitéer (til orientering), Den Almindelige  

 Danske Lægeforening, Dansk Sygeplejeråd,  

 Embedslægeforeningen, Dansk Psykologforening, Den Almindelige Danske  

 Jordemoderforening, Dansk Medicinsk selskab, Dansk selskab for Obstetrik og  

 Gynækologi, Dansk Epidemiologisk selskab, Institut for Medicinsk  

 Videnskabsteori, Institut for Medicinsk Biokemi og Genetik, København,  

 Institut for Medicinsk Biokemi og Genetik, Odense, Institut for Medicinsk  

 Biokemi og Genetik, Århus, Afsnit for Klinisk Genetik, Odense, Institut  

 for Human Genetik, Århus, John F.
Kennedy Instituttet, Center for Etik  

 og Ret, København, Center for Bioetik, Århus, De Samvirkende  

 Invalideorganisationer, Center for Små Handicapgrupper, Foreningen Sex  

 & Samfund, Dansk Handicap Forbund, Landsforeningen LEV, Landsforeningen  

 for Ufrivilligt Barnløse, Landsforeningen til Bekæmpelse af  

 Cystisk Fibrose, Diabetesforeningen, Turner Center, »Klinikken«,  

 København, Fertilitetsklinikken Ciconia, Frederiksberg, Frederiksberg  

 Hospital, Gynækologisk Klinik, Dansk Fertilitetsklinik, Frederiksberg,  

 Privathospitalet Hamlet, Rigshospitalet, Føde- og Gynækologisk  

 afd.
Y, Fertilitetsklinikken Trianglen, Københavns Amtssygehus i  

 Herlev, Gynækologisk/Obstetrisk afd.
G, Fertilitetsklinikken,  

 Helsehuset, Ballerup, Odense Universitetshospital,  

 Gynækologisk/Obstetrisk afd.
D, Odense IVF-Klinik,  

 Speciallægernes Privatklinik, Odense, Skive Sygehus, Fertilitetsklinik,  

 Skejby Sygehus, Gynækologisk/Obstetrisk afd.
Y, Fertilitetsklinikken  

 Ciconia, Højbjerg, Horsens Fertilitetsklinik, Brædstrup Sygehus,  

 IVF-Klinik, Fertilitetsklinikken i Aalborg, Aalborg Sygehus,  

 Gynækologisk/Obstetrisk afd., Klinisk genetisk afdeling, Vejle Sygehus,  

 Maigaard Fertilitetsklinik, Århus, Cryos, Århus,  

 Forbrugerrådet, Kvinderådet, Dansk Kvindesamfund, Nævnet  

 for Etnisk Ligestilling, Foreningen af Voksne Adopterede, Dansk  

 Fertilitetsselskab, Dansk Institut for Sygehusvæsen, Landsforeningen  

 Adoption og Samfund, Det Etiske Råd, Statens Institut for Folkesundhed,  

 Forebyggelsespolitisk Råd, Lægemiddelstyrelsen,  

 Patientforsikringsforeningen, Patientklagenævnet, Sundhedsstyrelsen,  

 Statens Institut for Medicinsk Teknologivurdering, Statens Seruminstitut,  

 Sundhedsministeriets Rådgivende Forskningsudvalg,  

 Færøernes Hjemmestyre og Grønlands Hjemmestyre.
 5. Administrative konsekvenser m.v.
 Forslaget medfører ingen økonomiske eller  

 administrative konsekvenser for staten.
 Forslaget skønnes heller ikke at medføre  

 øgede udgifter for amter/kommuner eller i øvrigt indeholde  

 ændringer i de eksisterende administrative forhold for  

 amterne/kommunerne.
 Lovforslaget har ingen miljømæssige eller  

 erhvervsøkonomiske konsekvenser og indeholder ingen EU-retlige  

 aspekter.
Positive Konsekvenser/mindreudgifter Negative Konsekvenser/merudgifter Økonomiske konsekvenser for stat, kommuner og  

 amtskommuner Ingen konsekvenser Ingen konsekvenser Administrative konsekvenser for stat, kommuner og  

 amtskommuner Ingen konsekvenser Ingen konsekvenser Økonomiske konsekvenser for erhvervslivet Ingen konsekvenser Ingen konsekvenser Administrative konsekvenser for erhvervslivet Ingen konsekvenser Ingen konsekvenser Miljømæssige konsekvenser Ingen konsekvenser Ingen konsekvenser Administrative konsekvenser for borgerne Ingen konsekvenser Ingen konsekvenser Forholdet til EU-retten Forslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Til nr. 1 Efter ændringsforslaget forlænges fristen i  

 lovens § 15, stk. 1, for opbevaringstiden for befrugtede og  

 ubefrugtede æg fra 2 til 4 år.
 Baggrunden for at fastsætte frister for opbevaring  

 er forhold, der både vedrører sundhedsfaglige  

 spørgsmål og etiske vurderinger.
Flere lande har en længere frist for  

 nedfrysningsperioden.
I Tyskland og Holland er der ingen øvre  

 grænse for nedfrysningstiden.
I Storbritannien er der en maksimal  

 tilladt nedfrysningstid på 10 år, og i flertallet af de  

 øvrige lande er den på 5 år.
I Norge er maksimal frysetid  

 3 år.
I en række andre lande f. eks.
USA, Irland, Italien, Polen  

 er spørgsmålet ikke lovreguleret.
 Det kan i øvrigt nævnes, at i en række  

 lande, hvor der er fastsat maksimal frysetid, findes der visse  

 undtagelsesbestemmelser eller dispensationsmuligheder i særlige  

 tilfælde.
 Fra lande med længere nedfrysningstid er der ingen  

 oplysninger, der tyder på, at de befrugtede æg tager skade af en  

 nedfrysningstid på 4 år.
Det oprindelige forslag til lovgivning fra regeringens  

 side indeholdt en 1-års regel med mulighed for dispensation.
Forslaget  

 var udtryk for den dagældende retstilstand, der var baseret på en  

 bestemmelse i Sundhedsministeriets bekendtgørelse fra 1994 om  

 nedfrysning af æg m.v.
Samtidig blev der stillet forslag om mulighed  

 for, at Sundhedsstyrelsen i særlige tilfælde kunne dispensere fra  

 denne frist.
Dispensationsadgangen kunne især begrundes i en  

 lægelig vurdering af den fysiske og psykiske belastning af kvinden i  

 forbindelse med en eventuel ny hormonstimulering og ægudtagning.  

 Derudover kunne helbredsmæssige forhold hos kvinden eller manden  

 medføre, at ægopsætning inden for 1-års fristen ikke  

 ville være lægeligt forsvarlig.
 På baggrund af drøftelserne i Folketinget  

 blev den foreslåede grænse på 1 år imidlertid fastsat  

 til 2 år, men uden adgang til dispensation.
Baggrunden for at fastlægge denne retstilstand var i  

 hovedsagen de grunde, der var anført som årsag til at anvende  

 bestemmelsens dispensationsbestemmelse, jf. ovenfor.
En generel  

 forlængelse af nedfrysningsperioden fandtes bedre at kunne løse  

 disse problemer end en administrativ individuel dispensationsadgang.
En forlængelse af fristen til 4 år vil kunne  

 tilgodese de kvinder, der ikke inden for to år har opnået en  

 graviditet.
Dette kan skyldes komplikationer, der medfører, at der  

 skal flere forsøg til.
Ved at udtage og opbevare flere æg, kan  

 man nå at gennemføre en behandling uden en anstrengende  

 hormonbehandling og det indgreb, som ægudtagning er forbundet med.  

 Endvidere kan kvinder, der ønsker at benytte de nedfrosne æg til  

 at få yderligere et barn, bedre udnytte denne mulighed uden at skulle  

 gennemgå en ny hormonstimulation, ægudtagning, befrugtning  

 osv.
Det bemærkes, at der i det offentlige  

 sygehusvæsen er en praksis, hvorefter der ikke tilbydes IVF-behandling,  

 hvis der i forvejen er børn i familien.
Dette krav stilles ikke i den  

 private sektor.
Til § 2 Det foreslås, at loven træder i kraft dagen  

 efter bekendtgørelsen i Lovtidende.
Baggrunden for dette forslag er, at  

 ændringsforslaget medfører en for borgerne mere gunstig  

 retstilstand.
Når lovforslaget først er vedtaget, skønnes  

 det rigtigst at lade de lempeligere regler træde i kraft straks.
 Lovforslaget medfører, at de kvinder, der på  

 tidspunktet for lovens ikrafttræden allerede har fået nedfrosset  

 æg, får mulighed for at have disse nedfrosset i sammenlagt 4  

 år iberegnet den allerede forløbne periode.
 Det vil være nødvendigt at foretage  

 ændringer i Sundhedsministeriets bekendtgørelse nr. 728 af 17.  

 september 1997 om kunstig befrugtning og i Sundhedsstyrelsens vejledning af  

 30 september 1997 om kunstig befrugtning og anden reproduktionsfremmende  

 behandling.
 Det forudsættes, at disse regelsæt snarest  

 efter lovens ikrafttræden vil blive bragt i overensstemmelse med de  

 vedtagne lovændringer.
Til § 3 Loven om kunstig befrugtning gælder ikke for  

 Færøerne eller Grønland.
 For Færøernes vedkommende kan loven   helt  

 eller delvist   sættes i kraft ved kongelig anordning med de  

 afvigelser, som de særlige færøske forhold tilsiger.
 For Grønlands vedkommende er kompetencen til at  

 fastsætte regler på sundhedsområdet overgået til  

 hjemmestyrets myndigheder.
