Fremsat den 2. oktober 2019 af Henrik Dahl (LA) og Alex Vanopslagh (LA) Forslag til folketingsbeslutning om at fastholde koblingsprocenten på det nuværende niveau Folketinget pålægger regeringen som minimum at fastholde koblingsprocenten på det nuværende niveau på 76 pct. for alle fri- og privatskoler i Danmark.
Bemærkninger til forslaget Noget af det allermest danske er vores stolte friskoletradition.
Siden 1855, hvor Danmark fik sin første lov om friskoler, har fri- og privatskolerne hvilet på grundlæggende frihedselementer såsom friheden til at vælge pædagogisk metode, friheden til at råde over egne midler, friheden til at kunne ansætte de dygtigste og mest engagerede lærere og  måske vigtigst af alt  forældrenes frihed til at vælge, hvordan deres børn skal opdrages og undervises.
Det er frihedselementer, som kan finde deres rødder helt tilbage til 1100-tallet.
Fri- og privatskolerne er den dag i dag et bærende element i det danske uddannelsessystem.
Særlig i de mindre landsbyer, hvor den lokale folkeskole for længst er lukket, er de afgørende for, at familierne i lokalområdet kan få en hverdag til at hænge sammen, men de er også en motor for kulturel og økonomisk vækst i de egne af landet.
Desværre har Socialdemokratiet gang på gang sået tvivl om fri- og privatskolernes økonomi.
Først foreslog Socialdemokratiet, at højst 10 pct. af de danske børn må gå i en fri- eller privatskole, så foreslog de at sænke koblingsprocenten til 71 pct. (»S vil ændre tilskud til private skoler: Højst hver tiende skal gå i privatskole«, DR Nyheder, den 13 august 2018). Senest har børne- og undervisningsministeren i et interview udtalt, at: »Der er en del af friskolerne, som er skabt med henblik på at stemple ud af fællesskabet.« (»En del friskoler er skabt med henblik på at stemple ud af fællesskabet«, Skoleliv.dk, den 29. august 2019).
I samme interview luftede ministeren igen ideen om at sænke koblingsprocenten.
Det er derfor nødvendigt at forpligte regeringen til ikke at sænke koblingsprocenten yderligere, da det vil trække det økonomiske tæppe væk under en lang række fri- og privatskoler.
Dansk Friskoleforening vurderer, at omkring 100 skoler vil lukke, hvis man sænker koblingsprocenten til 71 pct.
Det vil få meget alvorlige konsekvenser for de landsbysamfund, hvor der ikke er et lokalt offentligt alternativ til fri- og privatskoler (»Friskoleforening: 100 friskole risikerer at lukke, hvis S-forslag vedtages«, Jyllands-Posten, den 4. maj 2019).
Skriftlig fremsættelse Henrik Dahl (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at fastholde koblingsprocenten på det nuværende niveau.
(Beslutningsforslag nr.
B 1) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
