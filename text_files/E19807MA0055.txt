Der var rejst spørgsmål om, hvorvidt deposita, som købere af fast ejendom  

 deponerer hos en ejendomsmægler til sikkerhed for mæglerens salær og  

 omkostninger, skal betragtes som en forudbetaling af mæglerens ydelse og  

 derfor beskattes som sådan efter reglerne i lovens § 13, stk. 3. De  

 omhandlede beløb deponeres af køberen hos mægleren ved slutsedlens  

 underskrift eller et nærmere aftalt antal dage derefter.
Ejendomsmæglerens  

 regning (til sælgeren) udskrives normalt først fra 2 til 6 måneder efter  

 slutsedlens underskrift.
 Statsskattedirektoratet har om dette spørgsmål udtalt, at ejendomsmæglere  

 skal tage deres honorarer til indtægt, når ejendomsmæglerarbejdet er  

 tilendebragt, og regning er eller kunne være fremsendt og forlangt betalt,  

 dvs typisk efter slutsedlens underskrift.
 Nævnet traf afgørelse om, at der skal svares afgift af deposita af den  

 omhandlede art, jf. lovens § 7, stk. 2, punkt c.
 Ministeriet for skatter og afgifter bestemte i tilslutning hertil, at de  

 omhandlede deposita må betragtes som en forudbetaling af vederlaget for  

 ejendomsmæglerens ydelse, idet køberen betaler beløbet på sælgerens vegne, og  

 derfor i overensstemmelse med reglerne i lovens § 13, stk. 3, skal medregnes  

 i den afgiftspligtige omsætning for den afgiftsperiode, hvori deponeringen  

 har fundet sted; beløbet skal medregnes i omsætningen senest 4 uger efter, at  

 slutsedlen er underskrevet, uanset om der på dette tidspunkt sker  

 fakturering.
 Der skal alene ske afgiftsberigtigelse af den del af det deponerede beløb,  

 der svarer til ejendomsmæglerens salær og omkostninger.
 Der vil kunne ske regulering i den afgiftspligtige omsætning, såfremt det  

 deponerede beløb tilbagebetales køberen, hvis handelen ikke gennemføres.
 Afgørelsen supplerer Mn.546.
