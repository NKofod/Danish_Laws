Skriftlig fremsættelse (31. januar 2013) Økonomi- og indenrigsministeren (Margrethe Vestager):
 Herved tillader jeg mig for Folketinget at fremsætte:
Forslag til lov om ændring af lov om valg til Folketinget, lov om valg af danske medlemmer til Europa-Parlamentet og lov om kommunale og regionale valg (Digital stemmeafgivning og stemmeoptælling m.v.) (Lovforslag nr.
L 132) Formålet med lovforslaget er at tilvejebringe den nødvendige hjemmel til, at de kommuner, der ønsker det, kan anvende digital stemmeafgivning og/eller digital stemmeoptælling ved lovbestemte valg og folkeafstemninger i Danmark.
Forslaget er foranlediget af, at en række kommuner i januar 2012 har udtrykt et ønske om en sådan mulighed over for regeringen.
 Der vil være tale om it-understøttet afstemning i et kontrolleret miljø (dvs. på afstemningsstederne og/eller ved brevstemmeafgivningen i kommunen). Der er således ikke tale om fjernvalg via internettet eller lignende.
 Gennemførelse af digital stemmeafgivning og/eller digital stemmeoptælling i nogle af kommunerne  eventuelt i første omgang blot på enkelte afstemningssteder  skal bl.a. skabe de første danske erfaringer med, om digitalt understøttet stemmeafgivning og stemmeoptælling kan gennemføres med den fornødne forudsatte sikkerhed og indeholder de forventede fordele.
Med lovforslaget skabes hjemmel til, at økonomi- og indenrigsministeren efter en kommunalbestyrelses ansøgning herom kan tillade kommunen at anvende digital stemmeafgivning og/eller stemmeoptælling på et eller flere afstemningssteder og/eller brevstemmeafgivningssteder i kommunen ved folketingsvalg, Europa-Parlamentsvalg, kommunal- og regionalvalg samt nationale folkeafstemninger.
Tilladelse skal indhentes forud for hvert valg eller hver afstemning, hvor kommunen ønsker at anvende digital stemmeafgivning og/eller stemmeoptælling. Økonomi- og indenrigsministeren kan fastsætte vilkår for tilladelsen.
Vilkårene kan ændres og tilladelsen kan tilbagekaldes.
 Økonomi- og indenrigsministeren kan fastsætte administrative regler for tilrettelæggelse, gennemførelse og evaluering af digitale valg.
 Endvidere bemyndiges ministeren til at foretage de nødvendige fravigelser af nærmere specificerede bestemmelser i valglovgivningen i det omfang, det er påkrævet for at muliggøre digital stemmeafgivning og stemmeoptælling i forbindelse med fastsættelsen af de nævnte vilkår og regler.
 Det er frivilligt for kommunerne, om de ønsker at iværksætte forsøg med digital stemmeafgivning og/eller stemmeoptælling og kommunerne afholder i givet fald selv alle udgifter i forbindelse med indkøb og drift m.v. af et egnet digitalt afstemnings- og/eller stemmeoptællingssystem.
Økonomi- og indenrigsministeren afholder udbud vedrørende udvælgelse af det eller de systemer, som kommunerne må anvende til digital stemmeafgivning og stemmeoptælling ved valg eller folkeafstemninger.
Digital stemmeafgivning og stemmeoptælling skal opfylde de samme krav om anonymitet og stemmehemmelighed som traditionelle valg og afstemninger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
