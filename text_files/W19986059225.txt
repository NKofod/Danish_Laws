Ankestyrelsens principafgørelse P-28-98 om enlig forsørger - pension - særligt pensionstillæg - flytning Resume:
 En pensionist, der var tilkendt pension før den 26. april 1990, og som flyttede fra sin samlever, havde ikke ret til på ny at modtage tillæg som reelt enlig, da han senere genoptog samlivet med samleveren.
 Ankestyrelsen fandt, at retten til at modtage tillæg efter overgangsbestemmelsen var ophørt ved fraflytningen.
 Love:
Lov om social pension - lovbekendtgørelse nr. 22 af 14. januar 1998 - § 1, nr. 3 og § 49, stk. 2 Sagsfremstilling:
Det var oplyst i sagen, at ansøgeren var fraskilt, men siden 1969 havde været samlevende.
Han havde siden modtaget pension og pensionstillæg som reelt enlig.
I november 1996 flyttede ansøgeren fra sin hidtidige samlever.
Han boede herefter alene uden for den oprindelige bopælskommune.
 I juni 1997 genoptog han samlivet med den tidligere samlever på den tidligere adresse i den oprindelige bopælskommune.
 Nævnet stadfæstede kommunens afgørelse, hvorefter ansøgeren fra 1. juli 1997 ikke var berettiget til pensionstillæg som reelt enlig, da samlivet har været afbrudt en periode efter den 26. april 1990, og han derefter havde indledt et nyt samlivsforhold.
 I klagen til Ankestyrelsen anførte ansøgeren bl.a., at han af den oprindelige bopælskommune havde fået at vide, at tillægget som reelt enlig ikke kunne tages fra ham, uanset hvor i Danmark han boede, og at han kun kunne miste tillægget, hvis han indgik nyt ægteskab.
 Sagen blev behandlet i principielt møde med henblik på afklaring af om genoptagelse af samlivet med en tidligere samlever bevirker, at tillæg som reelt enlig efter overgangsbestemmelsen bevares.
 Afgørelse:
 Ankestyrelsen fandt, at ansøgeren ved genoptagelsen af samlivet med den tidligere samlever i juni 1997 ikke længere var berettiget til pensionstillæg og særligt pensionstillæg som reelt enlig.
 Ankestyrelsen lagde ved afgørelsen vægt på, at ansøgeren, indtil han flyttede fra samleveren i november 1996, modtog pensionstillæg som reelt enlig efter overgangsbestemmelsen i § 4, stk. 4, i lov nr. 497 af 30. juni 1993 om ændring af social pension m.v. som følge af skatteomlægning og ændret satsregulering m.v., og at retten til at få tillæg efter overgangsbestemmelsen ophørte ved fraflytningen.
 Ankestyrelsen lagde endvidere til grund, at ansøgeren i forbindelse med sin telefoniske henvendelse til den oprindelige bopælskommune med henblik på vejledning vedrørende retten til pensionstillæg som reelt enlig var blevet vejledt generelt om retten til at modtage tillægget og ikke konkret om den foreliggende situation.
 Ankestyrelsen tiltrådte således det sociale nævns afgørelse.
