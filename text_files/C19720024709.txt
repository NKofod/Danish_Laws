 Ved kgl. resolution af 20. november 1972 er der meddelt tilladelse til, at  

 der forsøgsvis fra og med begyndelsen af kirkeåret 1972-73 og indtil videre  

 kan foretages ændringer i højmessen, herunder ritualerne for dåb og nadver, i  

 overensstemmelse med de af kirkeministeriets liturgiske kommission fremsatte  

 forslag i tilfælde, hvor præst og menighed er enige derom.
 De pågældende forslag, der - bortset fra enkelte mindre ændringer - er  

 identiske med de i liturgikommissionens betænkning (nr. 625) af juli 1971  

 indeholdte, vil i form af et tillæg til alterbogen og ritualbogen ved  

 kirkeministeriets foranstaltning blive befordret i trykken og udsendt til  

 samtlige præster.
 Opmærksomheden henledes på, at der ifølge § 24, stk. 1, litra a, i lov om  

 menighedsråd (lovbekendtgørelse nr. 343 af 26. juni 1970) kræves samtykke fra  

 menighedsrådet til, at der ved gudstjenester af nogen af kirkens præster  

 anvendes en anden autoriseret liturgi eller andre autoriserede ritualer end  

 de hidtil i menigheden brugte, og at sagen skal være forhandlet på et  

 menighedsmøde, forinden menighedsrådet træffer sin afgørelse.
 I tilfælde, hvor forslagene herefter kommer til anvendelse, vil der ved  

 udgangen af hvert kirkeår være at afgive indberetning til biskoppen om de ved  

 benyttelsen indvundne erfaringer.
 Et antal eksemplarer af nærværende cirkulære vedlægges til omdeling blandt  

 præsterne og menighedsrådene i stiftet.
 Kirkeministeriet, den 23. november 1972.
 Dorte Bennedsen.
 /Arne Truelsen.
