Skriftlig fremsættelse (26. februar 2020) Boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v. (Frafald af tillægskøbesum) (Lovforslag nr.
L 118) I forbindelse med salg af kommunale byggegrunde har visse kommuner aftalt særlige bestemmelser om tillægskøbesum.
Tillægskøbesum er et beløb, som kommunen opkræver, hvis ejendommen udnyttes mere eller til andet formål end forudsat ved det oprindelige salg.
Beløbet svarer til markedsprisen for den øgede anvendelse.
 Kommunerne kan ikke uden en udtrykkelig lovhjemmel beslutte at undlade at opkræve betaling af tillægskøbesummen.
Med lovforslaget vil kommunalbestyrelsen få mulighed for at undlade at stille krav om betaling af en tillægskøbesum, når der bygges nye almene boliger i eksisterende almene afdelinger.
Der er tale om en valgfri ordning, således at det overlades til kommunalbestyrelsen at beslutte, om ordningen skal anvendes.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
