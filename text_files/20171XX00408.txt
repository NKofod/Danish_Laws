Skriftlig fremsættelse (13. december 2017) Justitsministeren Søren Pape Poulsen:
 Herved tillader jeg mig for Folketinget at fremsætte:
Forslag til lov om ændring af lov om politiets virksomhed (Udvidet bemyndigelse til at fastsætte regler om zoneforbud) (Lovforslag nr.
L 118) Regeringen ønsker at sætte ind mod udenlandske tilrejsende, som slår lejr på offentlige steder, f.eks. i parker og på offentlige veje, hvor de pågældende personer sover og opholder sig ofte i længere tid ad gangen.
Sådanne forhold kan indebære store gener for omgivelserne i form af f.eks. støj, uro og uhygiejniske og uhumske sanitære forhold og give anledning til forstyrrelser af den offentlige orden eller enkeltpersoners eller den offentlige sikkerhed.
Det er afgørende for regeringen, at borgerne kan færdes trygt i det offentlige rum.
Regeringen har derfor allerede taget en række skridt til at komme disse forhold til livs, herunder kriminaliseret etablering af og ophold i lejre, som er egnede til at skabe utryghed i nærområdet, og styrket politiets mulighed for at meddele zoneforbud til personer, der overtræder forbuddet mod etablering af og ophold i utryghedsskabende lejre.
De utryghedsskabende lejre kan imidlertid udgøre en alvorlig trussel mod det normale samfundsliv i de områder, hvor de bliver etableret.
Regeringen finder på den baggrund, at der er behov for at kunne styrke indsatsen på området yderligere.
Formålet med lovforslaget er således at sikre, at justitsministeren har den fornødne hjemmel til at fastsætte administrative regler om, at politiet kan meddele zoneforbud omfattende en hel kommune til de personer, der etablerer og opholder sig i utryghedsskabende lejre.
Hermed får politiet et bedre værktøj til at sætte effektivt ind over for utryghedsskabende lejre.
Samtidig sendes der et stærkt signal til potentielle tilrejsende og andre om, at det ikke er tilladt i Danmark at etablere og opholde sig i utryghedsskabende lejre på offentlige steder.
 Den foreslåede ændring af politiloven ophæves automatisk den 1. marts 2021. Det betyder, at justitsministeren ikke efter den 1. marts 2021 vil have mulighed for at fastsætte regler om, at politidirektøren i visse nærmere angivne særlige situationer kan meddele et zoneforbud, der omfatter en kommune, medmindre Folketinget forinden har vedtaget at forlænge gyldigheden af den foreslåede ændring.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
