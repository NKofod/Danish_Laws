Erstatningsansvarslovens § 26a  godtgørelse til efterladte, nævnets j. nr. 07-520-07795 N.j.nr. 07-520-07795 Ansøgerne var afdødes ægtefælle og afdødes to børn.
Afdøde var blevet dræbt i et trafikuheld, da han var på arbejde som taxachauffør.
Skadevolderen havde  påvirket af narkotika  stjålet en bil, hvorefter han blev forsøgt standset af politiet.
Skadevolderen nægtede at standse bilen, hvorefter han i flugtforsøget bl.a. kørte op på fortovet og over for rødt lys.
I et kryds, hvor fartgrænsen var 50 km. i timen, kørte skadevolderen med ca. 110 km. i timen ind i taxachaufførens bil, hvorved taxachaufføren blev dræbt.
Afdødes ægtefælle og to børn fik af retten hver tilkendt 50.000 kr. i efterladtegodtgørelse.
Skadevolderen havde bestridt kravets størrelse, og den tilkendte erstatning var således et retskrav.
Erstatningsnævnet henviste i første omgang de efterladte til at søge godtgørelse ved den skadevoldende bils forsikringsselskab og tilkendegav, at sagen kunne genoptages, såfremt forsikringsselskabet gav afslag.
Forsikringsselskabet afslog at yde godtgørelse med henvisning til dommene UfR.2006.1089H og 2006.54Ø og under henvisning til, at der var tale om et færdselsuheld og ikke en særlig grov strafbar handling.
Eftersom der var tale om et retskrav, besluttede nævnet at tilkende de efterladte 50.000 kr. hver.
Det var imidlertid nævnets opfattelse, at forsikringsselskabet i henhold til færdselslovens kap. 14, jf. erstatningsansvarslovens § 26a var forpligtet til at tilkende ansøgerne godtgørelse, hvorfor det til politiet indstilledes, at politiet gjorde regres over for forsikringsselskabet.
