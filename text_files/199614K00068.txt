Nr BTL 68 Betænkning over Forslag til lov om ændring af lov om social pension  

 (Tillæg som følge af stigning i kommuneskat)   

 Nr L 68 1996-97, 1. samling Afgivet af Socialudvalget Afgivet: 19961127 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med de stillede  

 ændringsforslag.
Et mindretal inden for flertallet (Enhedslistens medlem af udvalget)  

 understreger, at selv om mindretallet stemmer for lovforslaget, finder  

 mindretallet ikke lovforslaget ganske hensigtsmæssigt som langsigtet  

 skattepolitik.
Det er alene et modsvar over for kommunale skattestigninger,  

 som konkret for nogle pensionister, der kun har folkepensionen, vil betyde en  

 sænkning af deres levefod.
Men lovforslaget er ingen garanti for, at de  

 kommunale skattestigninger ikke fører til en sænkning af levefod for andre,  

 ligesom der heller ikke er garanti for, at det er pensionister med de laveste  

 indkomster, som bliver støttet, eller at der ikke kunne være andre grupper  

 med et tilsvarende lavt eller lavere levegrundlag, der bliver ramt af de  

 kommunale skattestigninger.
 Et mindretal (Venstres medlemmer af udvalget) vil redegøre for sin  

 stilling til lovforslaget og de stillede ændringsforslag ved 2. behandling.
 Et andet mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget og de stillede  

 ændringsforslag ved 2. behandling.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf socialministeren, tiltrådt af et flertal  

 (S, SF, RV, EL og CD):
 Til § 1 1) Nr. 3 udgår.
 Til § 2 2) Paragraffen affattes således:
 »§ 2 Stk. 1. Loven træder i kraft den 1. januar 1997.
Stk. 2. Til pensionister, som den 1. januar 1997 er bosiddende i  

 kommuner, hvor summen af kommune-, amts- og kirkeskatteprocenten fra 1996 til  

 1997 stiger med mere end 0,5 procentpoint til mere end 30,0 pct. efter  

 afrunding til en decimal, udbetales i 1997 et tillæg.
Tillægget udgør 60 kr.  

 for enlige og 35 kr. for andre for hver 0,1 procentpoint, som den samlede  

 skatteprocent stiger med mere end 0,5 procentpoint til mere end 30,0 pct.
Der  

 beregnes ikke tillæg for 0,5 procentpoint af skattestigningen.
Tillæg  

 udbetales ikke, hvis det udgør mindre end 100 kr. for enlige og 50 kr. for  

 andre.
Stk. 3. Tillæg efter stk. 2 medregnes ikke ved opgørelsen af den  

 skattepligtige indkomst.
Udgiften til tillæg efter stk. 2 afholdes af staten.
Stk. 4. Opfylder en pensionist både betingelserne for tillæg efter  

 § 72 c og for tillæg efter stk. 2, er pensionisten alene berettiget til det  

 højeste tillæg.« Bemærkninger Til nr. 1 og 2 Ændringsforslagene er en konsekvens af, at det ikke anses  

 for påkrævet at kompensere pensionister for skattestigninger, der sker fra et  

 lavt udgangspunkt.
Pensionister bosiddende i kommuner med lave  

 skatteprocenter har et bedre økonomisk udgangspunkt for at tilpasse sig de  

 ændrede økonomiske vilkår, der følger af en skattestigning, end pensionister  

 i kommuner, hvor stigningen sker fra et højt udgangsniveau.
 Efter ændringsforslagene foreslås tillægget udbetalt til pensionister, som  

 den 1. januar 1997 er bosiddende i kommuner, hvor summen af kommune-,  

 amtskommune- og kirkeskatteprocenten i 1997 efter en skattestigning på mere  

 end 0,5 procentpoint overstiger 30,0 pct. efter afrunding til en decimal.
 Der henvises i øvrigt til lovforslagets bemærkninger.
 Ændringsforslagene indebærer, at den statslige merudgift ved at udbetale  

 tillægsbeløb til personer i kommuner med store skattestigninger vil udgøre  

 44,8 mio. kr. i 1997, mens det oprindelige lovforslag skønnedes at medføre en  

 statslig merudgift på 66,5 mio. kr. i 1997.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Lise Rasmussen (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til socialministeren, som denne har besvaret skriftligt.
Nogle af udvalgets spørgsmål og socialministerens svar herpå er optrykt som bilag til tillægsbetænkningen Herefter indstiller et flertal (udvalget med undtagelse af Venstres  

 og Det Konservative Folkepartis medlemmer) lovforslaget til vedtagelse  

 i den affattelse, hvori det foreligger efter 2. behandling.
 Et mindretal inden for flertallet (Fremskridtspartiets medlem af udvalget)  

 bemærker, at det er helt urimeligt, at et flertal i Folketinget igen og igen  

 lader skattetrykket stige og dermed fastholder verdens højeste skattetryk.
 Det tårnhøje skattetryk har fået selv socialisterne til at indse det  

 problematiske heri, men i stedet for at lette skattetrykket, fortsætter  

 skattestigningerne, og flertallet prøver i stedet at kompensere ved at uddele  

 endnu flere tilskud.
De store skattestigninger i kommunerne har naturligvis negative  

 konsekvenser, også for pensionisterne.
Ministerens oprindelige lovforslag var  

 derfor godt, specielt med ministerens egen argumentation om, at det skulle  

 give pensionisterne en mulighed for at indrette sig på skattestigningerne.
 Imidlertid gik det helt galt, da socialministeren under lovforslagets  

 behandling i udvalget stillede ændringsforslag, som siden blev vedtaget af et  

 flertal i Folketinget. Ændringsforslagene gør skævvridningen endnu værre og  

 udhuler fuldstændig ministerens argument om, at lovforslaget skulle give  

 pensionisterne mulighed for at indrette sig på de store skattestigninger.
Med ændringsforslagene får pensionister i de kommuner, som faktisk havde  

 de største skattestigninger, ingen kompensation.
Formålet med  

 ændringsforslagene fortaber sig i horisonten.
 Ændringsforslagene var nok det dårligste, man kunne gøre, og  

 Fremskridtspartiet stemte imod ændringsforslagene.
 Afvejningen ligger nu i at holde det oprindelige lovforslag op mod  

 lovforslagets nuværende udformning efter ændringsforslagenes vedtagelse.
Fremskridtspartiet har besluttet at støtte lovforslaget.
Selv om  

 lovforslaget er skævt, skal det ikke gå ud over de pensionister, som trods  

 alt får en kompensation.
Det er bedre, at nogen får kompensation, end at  

 ingen får det.
Fremskridtspartiet vil ikke forhindre, at nogen får en  

 kompensation.
Derfor støtter Fremskridtspartiet lovforslaget, men det er ikke  

 uden betænkeligheder.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse.
Mindretallet bemærker, at lovforslaget om at give et mindre antal  

 pensionister kompensation for skattestigningen er en udløber af, at  

 regeringen ikke har kunnet holde sine løfter i forbindelse med skattereformen  

 om, at regeringen ville sikre pensionisterne, at deres disponible indkomst  

 ikke blev udhulet.
Desuden har regeringens ændring af den kommunale udligning  

 og amts- og kommuneaftalerne gjort det nødvendigt for en række kommuner at  

 hæve skatten på grund af den pressede økonomi.
Venstre og Det Konservative Folkeparti har megen sympati for at sikre  

 pensionisternes disponible indtægt, men regeringens forslag må mindretallet  

 tage afstand fra.
Det fremgår af et svar fra socialministeren, at over  

 300.000 pensionister, som siden skattereformens indførelse har haft en  

 skattestigning på over 0,5 procentpoint, ingen kompensation får, hvilket er  

 urimeligt.
Derudover finder mindretallet, at der er flere andre grupper: mindre  

 selvstændige erhvervsdrivende, lavtlønnede, kontanthjælpsmodtagere,  

 dagpengemodtagere og efterlønsmodtagere, hvis økonomiske situation i lige så  

 høj grad berøres af de kommunale skattestigninger.
Mindretallet finder, at  

 det har præg af tilfældighed, hvilke pensionister der kompenseres.
Alt i alt  

 er regeringens lovforslag hverken socialt afbalanceret eller retfærdigt.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Lise Rasmussen (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
Bilag Nogle af udvalgets spørgsmål til socialministeren og dennes svar herpå Spørgsmål nr. 13:
»I oversigten over kommunetillæg i 1997, jf. bilag 7, fremgår det, at  

 pensionister i Hørsholm Kommune med en samlet skat på 27,7 pct. efter § 72 d  

 skal have en kompensation på 1.500 kr. for enlige og 875 kr. for andre, mens  

 pensionister i Frederiksværk med en samlet skat på 31,3 pct. ingen  

 kompensation får.
Med hvilken begrundelse finder ministeren denne  

 forskelsbehandling rimelig og rigtig?» Svar:
 Forslaget tager sigte på at afbøde de pludselige ændringer i  

 pensionisternes økonomiske situation, der følger af store stigninger i  

 kommune- og amtsskatterne.
Kompensationen gives således med det primære formål at give pensionister  

 mulighed for at tilpasse deres økonomiske dispositioner til de ændrede  

 vilkår, der følger af en skattestigning.
Behovet for tilpasning afhænger  

 netop af størrelsen af ændringen i skatteprocenten, men har derimod ingen  

 sammenhæng med skatteprocentens niveau.
Dette er årsagen til, at forslaget  

 knytter sig op på størrelsen af skattestigningen fra 1996 til 1997.
Reglen i pensionslovens § 72 c har en ganske anden baggrund og derfor også  

 et sigte, der er grundlæggende forskelligt fra forslaget om kompensation for  

 store skattestigninger.
Den eksisterende regel blev således indført for at  

 kompensere pensionister i kommuner, hvor skatteprocenten var særlig høj,  

 fordi nogle i denne gruppe ellers kunne risikere et mindre tab som følge af  

 skatte- og pensionsomlægningen i 1994, hvor pensionerne blev gjort fuldt  

 skattepligtige.
Hverken Frederiksværk eller Hørsholm Kommune er omfattet af  

 denne regel.
Spørgsmål nr. 15 »Hvor mange pensionister bor i kommuner, der siden skattereformen og  

 til og med 1997 har haft en samlet stigning i kommune-, amts- og  

 kirkeskatteprocent på mere end 0,5 pct., og hvor pensionisterne med  

 ændringsforslaget ikke får nogen kompensation efter § 72 c og § 2, stk.  

 2?» Svar:
 Finansministeriet har oplyst følgende:
»Der bor i alt ca. 302.000 pensionister i de pågældende kommuner,  

 hvoraf godt 157.000 er reelt enlige, mens antallet af »andre«  

 pensionister udgør lidt over 145.000. Tallene fremgår af Danmarks Statistiks  

 opgørelser pr. 1. januar 1996.' Jeg kan henholde mig til Finansministeriets oplysninger.
 Spørgsmål nr. 19:
»Fastholder ministeren sit svar på spørgsmål 13, jf. bilag 10,  

 vedrørende formålet med kompensation, efter at ændringsforslaget er  

 stillet?» Svar:
Jeg vil fastholde det grundlæggende synspunkt i mit svar på spørgsmål nr.  

 13, nemlig at kompensation ydes med det primære formål at give pensionister  

 mulighed for at tilpasse deres økonomiske dispositioner til de ændrede  

 vilkår, der følger af en skattestigning.
Som jeg anførte i mit svar på  

 spørgsmål nr. 13, er behovet for tilpasning afhængig af størrelsen af  

 ændringen i skatteprocenten.
De økonomiske muligheder, som en pensionist har for at tilpasse sig en  

 skattestigning, er imidlertid generelt mere gunstige, desto lavere  

 udgangsniveauet for stigningen er, jf. i øvrigt besvarelsen af spørgsmål nr.  

 14. Det er netop dette forhold, der tages hensyn til med det stillede  

 ændringsforslag.
Dermed rummer forslaget også imødekommelse af det synspunkt  

 vedrørende rimeligheden af det tidligere forslags virkninger, der var  

 indeholdt i spørgsmål nr. 13.
 Spørgsmål nr. 21:
»Med hvilken begrundelse ønsker regeringen at kompensere pensionister  

 for kommuneskattestigninger og ikke mindre erhvervsdrivende, de lavtlønnede,  

 kontanthjælpsmodtagere og efterlønsmodtagere?» Svar:
Kompensationen udbetales kun til pensionister ud fra hensynet til de  

 økonomiske konsekvenser af forslaget.
Nettomerudgiften ved at give  

 kompensation til pensionister begrænses netop af samspillet med den  

 eksisterende bestemmelse i lovens § 72 c.
En sådan bestemmelse eksisterer  

 ikke for de øvrige grupper, som er nævnt i spørgsmålet.
Det betyder, at  

 nettomerudgiften pr. kontanthjælpsmodtager vil være højere end  

 nettomerudgiften pr. pensionist.
