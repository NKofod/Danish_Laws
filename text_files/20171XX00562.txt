Skriftlig fremsættelse (7. februar 2018) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om net- og informationssikkerhed for domænenavnssystemer og visse digitale tjenester (Lovforslag nr.
L 144) Lovforslaget har til formål at sikre et højt niveau for net- og informationssikkerhed inden for dele af den digitale infrastruktur, for visse digitale tjenester og det finansielle område med henblik på at skabe endnu mere robuste digitale systemer.
Lovforslaget skal ses i lyset af, at den øgede digitalisering af samfundet indebærer, at net- og informationssikkerhed spiller en stadig mere afgørende rolle.
Digitaliseringen er i høj grad en forudsætning for de økonomiske og samfundsmæssige aktiviteter i samfundet, og det er derfor væsentligt, at den digitale infrastruktur, digitale tjenester samt finansielle tjenester fungerer pålideligt og sikkert.
IT-sikkerhedshændelser, såsom cyberangreb og nedbrud af it-systemer, udgør en alvorlig trussel mod samfundet.
Omfanget, hyppigheden og konsekvenserne af sådanne hændelser er tiltagende.
 Lovforslaget gennemfører Rådets og Europa-Parlamentets direktiv (EU) 2016/1148 af 6. juli 2016 om foranstaltninger, der skal sikre et højt fælles sikkerhedsniveau for net- og informationssystemer i hele Unionen (NIS-direktivet) inden for Erhvervsministeriets område i overensstemmelse med sektoransvarsprincippet på beredskabsområdet.
 Med lovforslaget foreslås indført krav til operatører af væsentlige tjenester inden for dele af den digitale infrastruktur (domænenavne- og topdomænenavnesystemer), operatører på det finansielle område samt udbydere af visse digitale tjenester (onlinemarkedspladser, onlinesøgemaskiner og cloud computing-tjenester), der tager højde for samfundets afhængighed af sådanne tjenester og afspejler det aktuelle trusselsbillede.
Operatørerne og udbyderne skal således træffe passende sikkerhedsforanstaltninger på baggrund af en vurdering af de konkrete risici.
Kravene retter sig alene mod operatører, som identificeres som væsentlige, og større udbydere af digitale tjenester, som ikke er små virksomheder eller mikrovirksomheder.
 Der foreslås endvidere indført krav om, at operatører og udbydere skal underrette myndighederne om hændelser, der har forstyrrende virkning på levering af de pågældende tjenester, og som hindrer gennemførelsen af økonomiske aktiviteter, medfører betydelige finansielle tab og underminerer brugernes tillid, og dermed skader samfundsøkonomien.
 Det foreslås videre, at de nærmere regler vedrører tekniske og organisatoriske sikkerhedskrav samt procedurer for indberetning af it-sikkerhedshændelser fastsættes i bekendtgørelser.
 Endelig foreslås indført bestemmelser om myndighedssamarbejde, herunder videregivelse af oplysninger om indberettede hændelser fra sektormyndighederne til Center for Cybersikkerhed i dets egenskab af national centralt kontaktpunkt og national it-beredskabsenhed (CSIRT).
 Det foreslås, at ikrafttrædelsesdatoen er den 10. maj 2018, som følger seneste frist i ovennævnte direktiv for gennemførelse i national lovgivning.
 Idet jeg henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
