 Det kunne ikke pålægges forsikringsselskabet at afholde udgifter til  

 undersøgelser til belysning af M's lidelser, der var anmeldt som muligt  

 arbejdsbetingede.
 Ankestyrelsen lagde vægt på, at undersøgelserne ikke var foretaget med  

 henblik på nødvendig behandling af M's lidelser, men for at tilvejebringe  

 oplysninger om karakteren af M's lidelser og den mulige sammenhæng med  

 arbejdsforholdene, og at de ikke var rekvireret på Arbejdsskadestyrelsens  

 foranledning eller efter aftale med Arbejdsskadestyrelsen.
 REDEGØRELSE FOR SAGEN:
 M's læge anmeldte til Arbejdsskadestyrelsen M's lidelser (hudlidelse og  

 hvide fingre) som muligt arbejdsbetingede og henviste i forbindelse hermed M  

 til undersøgelse på arbejdsmedicinsk klinik.
Undersøgelserne fandt sted nogle måneder efter anmeldelsen til Arbejdsskadestyrelsen, og arbejdsmedicinsk klinik henviste M til en  

 røntgenundersøgelse, til en undersøgelse på fysiurgisk afdeling, samt til en  

 undersøgelse hos en speciallæge i hudsygdomme.
 M blev på Arbejdsskadestyrelsens foranledning undersøgt af en speciallæge  

 i neurologi.
 Arbejdsskadestyrelsen anerkendte hudlidelsen og fingerlidelsen som  

 arbejdsskade.
 M søgte efterfølgende om refusion af transportudgifter til:
 1) undersøgelser på arbejdsmedicinsk klinik.
 2) røntgenundersøgelse.
 3) lægeundersøgelse hos speciallæge i hudsygdomme.
 4) lægeundersøgelse hos speciallægen i neurologi.
 5) undersøgelse på fysiurgisk afdeling.
 AFGØRELSEN, DER KLAGES OVER:
 Arbejdsskadestyrelsen meddelte, at der kun kunne refunderes rejseudgifter  

 til undersøgelsen hos den neurologiske speciallæge, foranstaltet af  

 Arbejdsskadestyrelsen, men ikke udgifter i forbindelse med de øvrige  

 undersøgelser, der var foranstaltet af arbejdsmedicinsk klinik, da  

 rejseudgifter til disse undersøgelser ikke kunne refunderes efter  

 arbejdsskadeforsikringslovens § 21.
 Arbejdsskadestyrelsen begrundede overfor Ankestyrelsen afgørelsen med, at  

 der ikke havde været foretaget lægebehandling eller optræning ved de  

 pågældende lejligheder, men alene lægeundersøgelser, som ikke var foretaget  

 på Arbejdsskadestyrelsens foranledning.
 KLAGEN TIL ANKESTYRELSEN:
 Sagen blev anket af fagforeningen, der anførte, at M's læge havde fundet  

 det nødvendigt at henvise M til arbejdsmedicinsk klinik, der havde fundet  

 undersøgelserne nødvendige, bl.a. for at konstatere, hvor alvorlige de  

 arbejdsbetingede lidelser var.
 LOVGRUNDLAG:
 Arbejdsskadeforsikringslovens § 21, stk. 2, jfr. stk. 1.
 ANKESTYRELSENS AFGØRELSE:
 Lægens henvisning af M til arbejdsmedicinsk klinik og arbejdsmedicinsk  

 kliniks henvisning til yderligere undersøgelser havde ikke været foretaget  

 med henblik på nødvendig behandling af M's lidelser, men de nævnte  

 undersøgelser havde navnlig været foretaget med henblik på at tilvejebringe  

 oplysninger til belysning af karakteren af M's lidelser og den mulige  

 sammenhæng med M's arbejdsforhold.
 Da undersøgelserne ikke var rekvireret på Arbejdsskadestyrelsens  

 foranledning eller efter aftale med Arbejdsskadestyrelsen, kunne M's  

 transportudgifter i forbindelse med undersøgelserne ikke afholdes efter  

 arbejdsskadeforsikringslovens § 21, stk. 2.
 Ankestyrelsen tiltrådte således Arbejdsskadestyrelsens afgørelse.
