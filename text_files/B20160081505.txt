Bekendtgørelse om kommuners afregning af beløb til staten som følge af personskattelovens skrå skatteloft for personlig indkomst I medfør af § 4, stk. 1,  i lov nr. 498 af 7. juni 2006 om fordeling af skattenedslaget mellem staten og kommunerne som følge af personskattelovens skatteloft, som ændret ved lov nr. 724 af 25. juni 2010, fastsættes:
§ 1. Det skønnede indkomstgrundlag, der er nævnt i § 3 i lov om fordeling af skattenedslaget mellem staten og kommunerne som følge af personskattelovens skatteloft, jf. denne lovs § 19, stk. 1, opgøres som indkomstgrundlaget for skatten efter personskattelovens § 5, nr. 2, i kommunen i året to år forud for indkomståret, som opgjort pr. 1. december i året før indkomståret, reguleret med en fremskrivningsprocent for dette grundlag.
Ved opgørelsen korrigeres der for nedslag for udenlandsk indkomst efter ligningslovens § 33 og nedslag efter ligningslovens § 33 A.
 Stk. 2. Fremskrivningsprocenten nævnt i stk. 1 fastsættes som væksten fra indkomstgrundlaget for skatten efter personskattelovens § 5, nr. 2, for hele landet i året to år forud for indkomståret, jf. stk. 1, til statens skøn for det tilsvarende indkomstgrundlag i indkomståret.
 § 2. Beløb opgjort efter lov om fordeling af skattenedslaget mellem staten og kommunerne som følge af personskattelovens skatteloft, opgøres i hele tusind kr. og afrundes til et med 12 deleligt beløb.
 § 3. Afregning af beløb opgjort efter lov om fordeling af skattenedslaget mellem staten og kommunerne som følge af personskattelovens skatteloft sker ved, at 1/3 af beløbet for den enkelte kommune fratrækkes det månedlige beløb, som udbetales fra SKAT til kommunerne i henhold til lov om kommunal indkomstskat i månederne oktober, november og december i det år, beløbet vedrører.
 § 4. Bekendtgørelsen træder i kraft den 1. juli 2016.
 Stk. 2. Bekendtgørelse nr. 927 af 11. september 2008 om kommuners afregning af beløb til staten som følge af personskattelovens skrå skatteloft ophæves.
