Fundet, at en virksomheds udlevering af oplysninger til et  

 inkassobureau til brug for bureauets inkassobehandling af sagen som  

 udgangspunkt vil kunne anses for en overladelse af oplysninger, der ikke er  

 at betragte som videregivelse i lovens forstand.
Oplysninger fra en sådan  

 konkret sag må imidlertid ikke benyttes af bureauet i anden sammenhæng, og  

 alene den udleverende virksomhed må have adgang til oplysningerne.
 Bemærket, at videregivelse generelt og i større omfang fra et  

 inkassobureaus interne register af oplysninger om debitorer, der er eller har  

 været under inkassobehandling, til andre kreditorer med henblik på disses  

 vurdering af, hvorvidt sagen skal oversendes til inkassobehandling, ikke kan  

 antages at være i overensstemmelse med § 4, stk. 2.
 Et kreditoplysningsbureau har i beretningsåret rettet henvendelse til  

 Registertilsynet med en række spørgsmål om inkassobureauers registrering,  

 anvendelse og videregivelse af oplysninger om inkassosager.
Registertilsynet udtalte i den anledning, at virksomheders udlevering af  

 oplysninger til tredjemand som udgangspunkt vil være videregivelse i lov om  

 private registres forstand og dermed underkastet reglerne herom i lovens § 4,  

 stk. 1 og 2. Som en undtagelse herfra kan være de tilfælde, hvor  

 erhvervsvirksomheder m.v. udleverer oplysningerne til et edb-servicebureau  

 eller til andre til brug for disses bearbejdning af oplysningerne i  

 forbindelse med en arbejdsopgave, de efter aftale med den pågældende  

 erhvervsvirksomhed skal udføre for denne.
I denne situation vil forholdet  

 normalt blive betragtet som en overladelse af oplysninger og dermed ikke som  

 en videregivelse af oplysninger, der direkte er omfattet af § 4, stk. 1 og 2.  

 Det er dog en forudsætning, at servicebureauet m.v. kun benytter  

 oplysningerne i forbindelse med den pågældende arbejdsopgave, jf. de nærmere  

 regler herom i lovens § 20.
En virksomheds udlevering af oplysninger til et inkassobureau til brug for  

 bureauets inkassobehandling af sagen vil således som udgangspunkt kunne anses  

 for en overladelse af oplysninger, der ikke er at betragte som videregivelse  

 i lovens forstand.
Oplysninger fra en sådan konkret sag må imidlertid ikke  

 benyttes af bureauet i anden sammenhæng, og alene den udleverende virksomhed  

 må have adgang til oplysningerne.
 Såfremt bureauet imidlertid opretter et register over de behandlede  

 inkassosager til eget brug, vil en sådan registrering skulle vurderes efter §  

 3, stk. 1. Udgangspunktet vil her være, at inkassobureauers registrering af  

 inkassosager ikke kan antages at stride mod § 3, stk. 1.
Registertilsynet anførte endvidere, at lov om private registre som  

 udgangspunkt ikke regulerer den interne anvendelse af lovligt registrerede  

 oplysninger.
Et inkassobureau vil således ved behandlingen af en inkassosag,  

 herunder f.eks. ved vurderingen af, hvilke skridt der skal foretages i sagen,  

 kunne anvende bureauets egne registreringer om den pågældende debitor.
 Såfremt et inkassobureau imidlertid foretager videregivelse af sådanne  

 registrerede oplysninger, må det vurderes, hvorvidt en sådan videregivelse  

 skal reguleres efter lovens almindelige regler eller de særlige regler om  

 kreditoplysningsbureauer i kapitel 3.
 Det følger af forarbejderne til lov om private registre, at bestemmelserne  

 i lovens kapitel 3 alene omfatter registre, der er oprettet med henblik på  

 videregivelse af oplysninger om økonomisk soliditet og kreditværdighed.  

 Videregivelse af sådanne oplysninger fra registre, der ikke er oprettet med  

 henblik på videregivelse, falder således ikke ind under reglerne i kapitel 3,  

 men vil være omfattet af reglerne i kapitel 2.
Det fremgår endvidere, at ordene i § 8 »driver virksomhed med«  

 er indsat for at præcisere, at bestemmelsen ikke omfatter virksomheder eller  

 andre, f.eks. advokater eller foreninger, der i enkeltstående tilfælde eller  

 lejlighedsvis - og således ikke mere systematisk skaffer sig, registrerer og  

 videregiver soliditetsoplysninger til konkrete formål.
Kriteriet er herudover  

 således alene, at den pågældende indsamler og registrerer  

 soliditetsoplysninger med henblik på videregivelse.
 Selv om virksomheden tillige og måske som hovedformål driver en anden form  

 for erhvervsvirksomhed, f.eks. inkassovirksomhed, bringer dette ikke  

 virksomheden uden for kapitel 3, hvis betingelserne i § 8 er opfyldt.
 Hvis dette er tilfældet, skal bureauet foretage anmeldelse efter lovens §  

 8 og i øvrigt opfylde de betingelser for registrering og videregivelse, der  

 gælder for kreditoplysningsbureauer.
Såfremt videregivelse fra et inkassobureau til udenforstående alene finder  

 sted lejlighedsvis fra et register, der er oprettet primært til et andet  

 formål, skal videregivelsen imidlertid vurderes efter lovens almindelige  

 regler, jf. § 4, stk. 2. Denne bestemmelse har karakter af en retlig  

 standard.
Det er derfor ikke muligt generelt at angive, hvornår  

 inkassobureauer fra et sådant register må videregive oplysninger om  

 inkassosager, og spørgsmålet må afgøres ud fra en konkret vurdering i hvert  

 enkelt tilfælde.
 Registertilsynet bemærkede i den forbindelse, at videregivelse generelt og  

 i større omfang fra et inkassobureaus interne register af oplysninger om  

 debitorer, der er eller har været under inkassobehandling, til andre  

 kreditorer med henblik på disses vurdering af, hvorvidt sagen skal oversendes  

 til inkassobehandling, ikke kan antages at være i overensstemmelse med § 4,  

 stk. 2.
 (* 1) Registertilsynets Årsberetning 1992 side 106.
