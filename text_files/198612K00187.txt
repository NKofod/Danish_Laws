Nr LSF 187 Forslag til Lov om ændring af lov om Statens Kunstfond Fremsat af Ingerlise Koefoed (SF) Margrete Auken (SF) Jes Lunde (SF)  

 Stillinger (SF) Ebba Strange (SF) den 28. januar 1987 § 1 I lov nr. 163 af 12. april 1978 om Statens Kunstfond foretages følgende ændringer:
1. I § 4, STK. 1, ændres »1 udvalg for den litterære kunst,»  

 til: »2 udvalg for den litterære kunst, hvoraf det ene navnlig skal varetage børne- og ungdomslitteratur,».
 2. I § 5, STK. 1, indsættes efter næstsidste afsnit som nyt afsnit:
»2 medlemmer udpeges af styrelsen for Dansk Forfatterforenings gruppe for børne- og ungdomslitteratur.« § 2 Loven træder i kraft den 1. januar 1988.
BEMÆRKNINGER TIL LOVFORSLAGET I betænkningen »Bøger i Danmark«, betænkning nr. 969/1983,  

 udsendt af Kulturministeriets Bogudvalg i 1983, hedder det i afsnit 3.8.2.
(om Statens Kunstfond): ». . . langt de fleste modtagere af 3-års stipendier er voksen-skønlitterære forfattere . . .«.
Dette er så sandt, som det er skrevet.
I de år, Statens Kunstfond har eksisteret, er der uddelt meget få 3-års stipendier og meget få andre stipendier fra det litterære udvalg til forfattere af børne- og ungdomsbøger.
Ministeriet for Kulturelle Anliggender har i de senere år søgt at råde bod på dette gennem det tidsbegrænsede udvalg for børne- og ungdomslitteratur, som ministeren har nedsat.
Herved er der blevet givet legater og præmier til mennesker, der ønskede at lave særlige eksperimenter og tage særlige initiativer på det børne- og ungdomslitterære område.
Pengene er skaffet gennem en bevilling over tipsmidlerne på i alt 1.500.000 kr., fordelt over årene 1985, 1986 og 1987. Det kan forudses, at det efter bevillingens ophør vil blive lige så vanskeligt som før for mennesker, der ønsker at arbejde seriøst med børne- og ungdomsbøger, at få tid og kræfter til at udvikle tanker, ideer og skriveform professionelt.
Nærværende lovforslag tilsigter, at der fortsat gives nogle »lovende« børne- og ungdomsbogsforfattere disse muligheder.
På litteratur- og kunstområdet gør Statens Kunstfond en indsats, der tjener til opretholdelse af et kvalitets- og originalitetsniveau i litteratur- og kunsttilbudet i Danmark.
Men på børne- og ungdomslitteraturområdet bliver der som omtalt gjort meget lidt.
De »voksne« forfattere i Kunstfondens litterære udvalg synes  

 ikke at have nogen særlig fornemmelse for, at børne- og ungdomslitteraturen i en tid, hvor de elektroniske medier stjæler mere og mere af børnenes tid, er en klar forudsætning for, at der bliver læsere af den gode litteratur for voksne.
Dertil kommer, at midlerne er begrænsede, så det vil være vanskeligt at imødekomme behovet for tilstrækkelig mange legater til forfattere af såvel bøger for voksne som bøger for børn og unge.
Et særligt kunstfondudvalg for børne- og ungdomslitteratur og en udbygning af fondens repræsentantskab med repræsentanter for denne litteratur samt bevillinger til det specielle formål er derfor nødvendigt.
BEMÆRKNINGER TIL DE ENKELTE BESTEMMELSER Ad § 1, nr. 1 Udvalget formaliseres som de øvrige udvalg under Kunstfonden.
Det sammensættes af børne- og ungdomsbogsforfattere og tillægges kompetence til at søge vejledning hos illustratorer med hensyn til billedbogsudgivelser og andre udgivelser med mange og væsentlige illustrationer.
Der uddeles årligt 3-årige stipendier til 5-8 forfattere af børnebøger og ungdomsbøger.
Desuden uddeles stipendier til enkelte forfattere og grupper, der arbejder med projekter og forsøg inden for området samt til forfattere og illustratorer, der samarbejder om udgivelser af billedbøger og lignende udgivelser.
AD § 1, NR. 2 For at ordningen skal kunne virke, er det nødvendigt med den foreslåede udvidelse af Kunstfondens repræsentantskab.
AD § 2 Loven træder i kraft den 1. januar 1988. Første gang udpeges udvalget for en 2-årig periode, derefter samtidig med de øvrige kunstfondudvalg for 3 år ad gangen.
FORSLAGETS ØKONOMISKE KONSEKVENSER En gennemførelse af lovforslaget forudsætter en udvidelse af Statens Kunstfonds budget med 4 mill. kr. årligt.
