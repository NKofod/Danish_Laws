 I medfør af § 1, stk. 1 og § 16 i lov nr. 595 af 22. december 1972 om  

 administrationen af Det europæiske økonomiske Fællesskabs forordninger om  

 markedsordninger for landbrugsvarer m.v. og RFO 741/75 af 18. marts 1975 om  

 særlige regler for køb af sukkerroer fastsættes:
 § 1.  I denne bekendtgørelse forstås ved:
 1. Basiskvote: Den i medfør af RFO 3331/74 af 19.  

 december 1975 om tildeling og ændring af basiskvoterne for sukker fastsatte  

 basiskvote for Sukkerfabriken Nykøbing fradraget den i 1975 efter aftale med  

 landbrugsorganisationerne foretagne tildeling til nye avlere.
 2. Andelshavere: Ejere af andelsbeviser i  

 Sukkerfabriken Nykøbing Ltd. udstedt før 1975.
 3. Kontraktavlere: Sukkerroedyrkere, der i perioden  

 1971/72-1974/75 har leveret sukkerroer på kontrakt til Sukkerfabriken  

 Nykøbing Ltd.
 4. Pol. sukker: Det ved Sukkerfabriken Nykøbings  

 standardanalysemetode konstaterede sukkerindhold ved sukkerroernes levering.
 § 2.  Ved fordeling af basiskvoten i hvert af  

 produktionsårene 1976/77-1979/80 tildeles andelshaverne forlods maksimalt  

 4053 kg pol. sukker pr. andel svarende til det af sukkerfabrikken opgivne  

 gennemsnitlige udbytte pr. td. land i perioden 1970/71-1973/74.
 Stk. 2.  Den efter stk. 1 foretagne tildeling er  

 betinget af, at sukkerfabrikkens samlede basiskvote som fastsat i medfør af  

 RFO 3330/74 af 19. december 1974 og RFO 3331/74 af 19. december 1974  

 forbliver uændret samt af, at produktionsrettigheder udover basiskvoten  

 tilbydes samtlige leverandører uden forskelsbehandling.
 § 3.  Den resterende del af basiskvoten skal i  

 produktionsårene 1976/77-1979/80 tilbydes kontraktavlerne på grundlag af  

 deres samlede pol. sukkerleverancer på kontrakt i produktionsårene  

 1971/72-1974/75.
 Stk. 2.  Eventuelt ikke tegnede rettigheder under  

 basiskvoten efter stk. 1, skal tilbydes kontraktavlere med uhensigtsmæssigt  

 små produktionsrettigheder.
 § 4.  Overtrædelse af §§ 2 og 3 straffes med bøde,  

 jvf. § 16 i lov nr. 595 af 22. december 1972 om administration af Det  

 europæiske økonomiske Fællesskabs forordninger om markedsordninger for  

 landbrugsvarer m.v.
 § 5.  Bekendtgørelsen træder i kraft ved  

 bekendtgørelse i Lovtidende.
 Landbrugsministeriet, den 20. juni 1975.
P.
Dalsager.
 /Erik Mortensen.
