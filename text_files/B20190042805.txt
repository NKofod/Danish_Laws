Bekendtgørelse om Vækstfondens erhvervssamarbejde med Greenland Venture i Grønland I medfør af § 8 og § 9 i lov nr. 691 af 8. juni 2018 om Vækstfonden fastsættes:
Anvendelsesområde § 1. Bekendtgørelsen finder anvendelse for Vækstfondens erhvervssamarbejde i Grønland, der omfatter et kapitalindskud i Vækstfonden på 100 mio. kr. til investeringer og et tilskud på 10 mio. kr. til en erhvervspulje.
Produkter § 2. Kapitalindskuddet på 100 mio. kr. i Vækstfonden kan anvendes til investeringer i form af lån, garantier, kautioner, kapitalindskud og lignende i grønlandske virksomheder.
 Stk. 2. Investeringerne i grønlandske virksomheder, jf. § 2, stk. 1, kan foretages via udenlandske virksomheder i det omfang, at Vækstfonden kan sikre, at den udenlandske virksomhed anvender et beløb, der mindst svarer til beløbet investeret af Vækstfonden, til investeringer i Grønland.
 Stk. 3. Målgruppen er virksomheder med vækstpotentiale, herunder især små og mellemstore virksomheder.
 Stk. 4. Investeringer foretages i samarbejde mellem Vækstfonden og Greenland Venture således, at Vækstfonden og Greenland Venture foretager investeringer af samme størrelse og på lige vilkår i virksomhederne, der finansieres med midler fra kapitalindskuddet.
 § 3. Tilskuddet på 10 mio. kr. til erhvervspuljen anvendes til at modne perspektivrige erhvervsprojekter i Grønland, herunder til udgifter til forundersøgelser, konsulentydelser, inkubatorforløb mv., samt i mindre omfang til at styrke samarbejdet mellem Vækstfonden og Greenland Venture.
 Stk. 2. Anvendelse af erhvervspuljen foretages i samarbejde mellem Vækstfonden og Greenland Venture.
 Stk. 3. Vækstfondens anvendelse af erhvervspuljen skal det ske inden for rammerne af EUs statsstøtteregler, herunder de minimis-reglerne.
 § 4. Vækstfonden fastlægger sammen med Greenland Venture en fælles samarbejdspolitik for erhvervssamarbejdet, herunder for processen for investeringsbeslutninger og anvendelse af erhvervspuljen.
Tilsyn og revision § 5. Erhvervsministeriet fører tilsyn med Vækstfondens erhvervssamarbejde i Grønland som del af det almindelige tilsyn med Vækstfonden.
 Stk. 2. Vækstfondens erhvervssamarbejde i Grønland skal indgå i Vækstfondens årsrapport, der revideres.
 Stk. 3. Vækstfonden skal i deres regnskabssystemer holde separat regnskab for Vækstfondens erhvervssamarbejde i Grønland i form af kapitalindskuddet og erhvervspuljen, så der kan aflægges separat regnskab herfor, såfremt Erhvervsministeriet ønsker det.
 Stk. 4. Vækstfonden har pligt til at holde erhvervsministeren orienteret om alle væsentlige forhold, herunder væsentlige afvigelser fra den forventede udvikling i erhvervssamarbejdet.
§ 6. Rigsrevisor har, jf.
Rigsrevisorlovens § 4, adgang til gennemgang af Vækstfondens regnskaber.
Administration § 7. Administrationsomkostninger til investeringer fra kapitalindskuddet afholdes inden for rammerne af kapitalindskuddet og afkastet på investeringerne.
Ramme for erhvervssamarbejdet i Grønland § 8. Vækstfondens anvendelse af kapitalindskuddet til investeringer og tilskuddet til erhvervssamarbejdet er betinget af, at Greenland Venture modtager et kapitalindskud på 100 mio. kr. til investeringer og en overførsel på 10 mio. kr. til en erhvervspulje fra det grønlandske selvstyre.
Ikrafttræden § 9. Bekendtgørelsen træder i kraft den 20. april 2019.
