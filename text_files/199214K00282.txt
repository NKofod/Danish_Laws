Nr BTL 282 Betænkning over Forslag til lov om ændring af lov om midlertidig  

 opholdstilladelse til visse personer fra det tidligere Jugoslavien m.v.  

 (Midlertidig opholdstilladelse til spontane asylansøgere)   

 Nr L 282 1992-93, 1. samling Afgivet af Retsudvalget Afgivet: 19930622 Udvalget har behandlet lovforslaget i en række møder og har herunder  

 stillet spørgsmål til indenrigsministeren, som denne har besvaret skriftligt  

 og i samråd.
 Der er af indenrigsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de stillede ændringsforslag.
Et mindretal inden for flertallet (Venstres og Det Konservative  

 Folkepartis medlemmer af udvalget) bemærker vedrørende ændringsforslagene, at  

 man allerede i VK-regeringens tid og gentagne gange siden regeringsskiftet  

 har argumenteret for, at der indføres visum for indrejsende fra det tidligere  

 Jugoslavien.
Dette ønske er først og fremmest begrundet i reglerne om første  

 asylland.
Den omstændighed, at langt den overvejende del af disse  

 asylansøgere er rejst gennem et eller flere sikre lande, gør det velbegrundet  

 at give danske myndigheder mulighed for at afvise disse indrejsende på  

 grænsen, således at danske myndigheder i højere grad får mulighed for at  

 bestemme, hvem der skal have asyl i Danmark.
 Det er derfor i overensstemmelse med mindretallets gentagne gange  

 fremsatte ønsker, at der nu indføres visumtvang og tilvejebringes en model,  

 der gør det muligt at udvælge personer, der på grund af krigshandlinger eller  

 tilsvarende uroligheder i de pågældendes hjemområde umiddelbart har behov for  

 beskyttelse.
 Mindretallet skal derfor opfordre ministeren til at sætte ordningen i  

 kraft hurtigst muligt uden overgangsordning.
 Mindretallet deler ministerens ønske om, at ordningen tages op af andre  

 lande.
 Det er fortsat mindretallets opfattelse, at ressourcerne i højere grad bør  

 anvendes til at hjælpe de nødstedte til at forblive i sikre områder i eller  

 nær det tidligere Jugoslavien, idet man på den måde kan hjælpe ca. 10 gange  

 så mange mennesker for de samme midler.
 Under henvisning til at det af bemærkningerne til ændringsforslagene  

 fremgår, at samtlige tidligere indrejste fra Bosnien har opnået en faktisk  

 beskyttelse i et tredjeland inden indrejsen til Danmark, bemærker  

 mindretallet, at selv modtagelse af nogle få hundrede efter forsøgsordningen  

 for resten af 1993 vil være at hjælpe flere, der har akut behov, end de, der  

 med akut behov har fået midlertidigt ophold i Danmark i første halvdel af  

 1993.
 Endelig konstaterer mindretallet med tilfredshed, at ministeren i et  

 samråd har oplyst, at der i forbindelse med udvælgelsen vil blive informeret  

 om danske forhold og konsekvenserne og betingelserne for indrejse i Danmark,  

 herunder specielt at opholdstilladelsen er midlertidig, ikke omfatter  

 arbejdstilladelse og bortfalder, når personen ikke længere har behov for  

 midlertidig beskyttelse.
Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved 2. behandling, men vil stemme  

 for de under nr. 1, 2 og 4 stillede ændringsforslag.
Mindretallet bemærker,  

 at med ændringsforslag nr. 3, der eufemistisk præsenteres som en  

 »forsøgsordning«, er der lagt op til en betydelig stramning, der er  

 overordentlig betænkelig.
Behovet for stramningen er helt udokumenteret, og  

 stramningen medfører i sig selv et bureaukrati, der forudsættes at skulle  

 fungere i et krigshærget land, men som næppe vil kunne fungere, og som nemt  

 vil blive opfattet som en forhånelse af mennesker i yderste nød.
Stramningen rammer bogstavelig talt udelukkende flygtninge fra et land,  

 hvis forfærdelige ulykker vi dagligt kan følge i pressen og på tv.
Verden har  

 været ude af stand til at bringe disse ulykker til ophør.
Nu skal Danmark så  

 yde sit bidrag til at gøre livet endnu værre for de pågældende mennesker,  

 idet det gøres endnu vanskeligere for dem at finde et rimeligt fristed.
 Oplysningerne om, at mange af de hidtidige flygtninge fra  

 Bosnien-Hercegovina først har opholdt sig i nogle måneder uden for deres  

 krigshærgede hjemland, inden de søgte til Danmark, er så ufyldestgørende, at  

 de ikke siger SF noget, og de er i øvrigt en hån mod Bosnien-Hercegovinas  

 fattige nabolande.
Hvis flygtningene har opholdt sig i Kroatien, er de så tæt på  

 krigshandlingerne, at det i sig selv er farligt.
Dette gælder med så meget  

 større vægt, idet der hele tiden er risiko for en optrapning af den  

 muslimsk-kroatiske konflikt.
Det kan hurtigt blive livsfarligt at være  

 muslimsk flygtning i Kroatien.
Hvis flygtningene har opholdt sig i Bulgarien, er der tale om et af  

 Europas fattigste lande.
Hvor mange byrder skal vi vælte over på sådanne  

 lande? Hvad Tyrkiet angår, er der heller ikke tale om noget rigt land, men  

 ikke desto mindre har Tyrkiet allerede påtaget sig betydelige  

 flygtningebyrder, bl.a. fra Irak.
Det såkaldte »dansk-svenske projekt«, som her fremlægges, med  

 bebudelse af, at Norge nok slutter sig til det, er ikke engang udtryk for en  

 »fæstning Europa-tankegang«.
Det er et projekt, som umiddelbart kan  

 lade nødstedte flygtninge strande i Polen, og som vidner om, at det er  

 »det rige Europa's fæstning, vi her bærer sten til.
 SF kan naturligvis ikke medvirke hertil.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan  

 stemme for det under nr. 4 stillede ændringsforslag.
 Mindretallet bemærker, at både lov nr. 933 af 28. november 1992 om  

 midlertidig opholdstilladelse til visse personer fra det tidligere  

 Jugoslavien m.v. og nærværende lovforslag er illusionsnumre.
Myndighedernes forvaltning af reglerne er jo således, at når den  

 midlertidige opholdstilladelse på et tidspunkt udløber, forlænger man den i  

 første omgang.
Efterfølgende vil man, når tilstrækkelig tid er gået, fra  

 mydighedernes side automatisk have den holdning, at de pågældende flygtninge  

 nu har været i Danmark så længe, at de af humanitære grunde bør have lov til  

 at blive her permanent.
Illusionsnummeret består i at kalde opholdstilladelsen  

 »midlertidig«.
Alle, herunder både myndigheder, befolkning og  

 flygtninge, ved, at de pågældende kan få en permanent opholdstilladelse, når  

 den midlertidige opholdstilladelse udløber.
 Hvis myndighederne af den ene eller den anden grund skulle få  

 betænkeligheder ved at tildele permanente opholdstilladelser, ved man fra  

 tidligere lejligheder, at der i Folketinget er et flertal, der er parat til  

 at gennemføre de nødvendige lovændringer, således at personer, der har fået  

 en midlertidig opholdstilladelse, også får lov til at blive her permanent.
 Folketinget kan ganske enkelt ikke være bekendt at prøve at bilde  

 befolkningen ind, at man uddeler midlertidige opholdstilladelser, når  

 realiteten er, at tilladelserne i praksis bliver permanente.
Ændringsforslag Til § 1Af indenrigsministeren , tiltrådt af et flertal  

 (udvalget med undtagelse af FP):
 1) Før nr. 1 indsættes som nyt nummer:
 »01. § 4, stk. 2, affattes således:
»Stk. 2. Nære familiemedlemmer til de af § 15 og § 15 a  

 omfattede personer med midlertidig opholdstilladelse kan dog efter ansøgning  

 i særlige tilfælde af humanitær karakter meddeles midlertidig  

 opholdstilladelse her i landet.«» 2) Før nr. 1 indsættes som nyt nummer:
 »02. § 13, stk. 2, affattes således:
»Stk. 2. Direktoratets afgørelser kan bortset fra afgørelser  

 i henhold til §§ 1, 4, 14, 15 og 15 a påklages til  

 indenrigsministeren.«» Af indenrigsministeren , tiltrådt af et flertal (S, V, KF,  

 CD, RV og KRF):
 3) Efter nr. 1 indsættes som nyt nummer:
 »03. Efter § 15 indsættes som ny paragraf:
»§ 15 a.
En person fra det tidligere Jugoslavien, der  

 befinder sig i det tidligere Jugoslavien eller i nærområdet hertil, kan  

 meddeles opholdstilladelse efter denne lov, såfremt det på baggrund af  

 oplysninger tilvejebragt i samarbejde med De Forenede Nationers Højkommissær  

 for Flygtninge (UNHCR) må antages, at vedkommende på grund af krigshandlinger  

 eller lignende uroligheder umiddelbart har behov for beskyttelse.
Stk. 2. Ansøgning om midlertidig opholdstilladelse efter stk. 1  

 skal indgives til en dansk repræsentation i ansøgerens hjemland eller i det  

 land, hvor ansøgeren har ophold.«» Af indenrigsministeren , tiltrådt af udvalget:
 4) Efter nr. 1 indsættes som nyt nummer:
»04. I § 16, 1. og 2. pkt., og § 19  

 ændres »justitsministeren« til: »indenrigsministeren«.' Bemærkninger Til nr. 1-4 1) I overensstemmelse med anbefalinger fra FN's  

 Flygtningehøjkommissariat, UNHCR, har hjælpeindsatsen i det tidligere  

 Jugoslavien og i nærområdet været tillagt høj prioritet i den samlede danske  

 indsats i forhold til konflikten i det tidligere Jugoslavien.
Ud over hjælpeindsatsen i nærregionen har Danmark imidlertid også været  

 parat til gennem en særlig invitationsordning at yde beskyttelse til personer  

 fra det tidligere Jugoslavien, jf. lovens § 1. Det drejer sig om særligt  

 nødstedte personer, herunder krigsfanger og voldtægtsramte kvinder med behov  

 for lægelig behandling eller anden hjælp.
Derudover har man givet midlertidig  

 opholdstilladelse til personer fra det tidligere Jugoslavien, der er indrejst  

 til Danmark som spontane asylansøgere, såfremt de har måttet antages at have  

 behov for midlertidig beskyttelse her i landet på grund af krigshandlinger  

 eller lignende uroligheder.
 Ved modtagelsen af personer fra det tidligere Jugoslavien ønsker den  

 danske regering i videst muligt omfang at yde beskyttelse til personer, som  

 kommer direkte fra et krigszoneområde med et umiddelbart beskyttelsesbehov.
Langt de fleste af de personer fra det tidligere Jugoslavien, der  

 indrejser til Danmark, kommer fra Bosnien-Hercegovina.
Det drejer sig om  

 næsten 98 pct. af de 6.372 personer, der pr. 6. juni 1993 var indrejst siden  

 nytår som spontane asylansøgere fra det tidligere Jugoslavien.
 Undersøgelser, der netop er foretaget af Direktoratet for Udlændinge, har  

 vist, at en overvejende del af de personer, der er indrejst til Danmark, og  

 som kommer fra Bosnien-Hercegovina, har haft et længerevarende ophold i et  

 eller flere lande forud for indrejsen her til landet.
Undersøgelserne har vist, at 10 pct. har haft et samlet ophold på mindre  

 end 1 måned uden for Bosnien-Hercegovina, inden de er ankommet hertil.
For  

 35,5 pct.'s vedkommende har opholdet uden for Bosnien-Hercegovina været af  

 mindre end 6 måneders varighed, medens 64,5 pct. har haft et ophold af mere  

 end 6 måneders varighed.
Disse personer har inden indrejsen til Danmark opnået en faktisk  

 beskyttelse i et tredjeland ved ophold, der ofte har været af måneders  

 varighed.
Undersøgelserne har således vist, at det gennemsnitlige ophold uden  

 for Bosnien-Hercegovina inden indrejsen til Danmark har været 7 til 8  

 måneder.
 Der er efter regeringens opfattelse behov for et nyt initiativ, der tager  

 sigte på at yde en målrettet indsats i forhold til dem, som har mere akut  

 behov for beskyttelse efter at være flygtet fra krigszoneområder i  

 Bosnien-Hercegovina.
Med henblik på at tilvejebringe en model, der gør det muligt at udvælge et  

 antal personer, der på grund af krigshandlinger eller tilsvarende uroligheder  

 i de pågældendes hjemområde umiddelbart har behov for beskyttelse uden for  

 dette område, er det regeringens hensigt at etablere en forsøgsordning med  

 deltagelse af Danmark, Sverige og eventuelt Norge.
Ordningen skal give  

 mulighed for, at der umiddelbart på stedet kan udstedes indrejsetilladelse  

 til et beskyttet ophold i enten Danmark eller Sverige til flygtninge og  

 fordrevne personer fra Bosnien-Hercegovina.
 Ændringsforslaget skal udgøre hjemmelsgrundlaget for Danmarks deltagelse i  

 forsøgsordningen.
De pågældende personer udvælges efter nærmere drøftelser med Sverige og  

 eventuelt Norge.
I forberedelsesfasen har Sverige arbejdet parallelt med  

 Danmark om en ny form for udvælgelse i selve området.
Det forudsætter  

 indførelse af krav om visum.
Det forventes, at Norge umiddelbart vil følge  

 efter med hensyn til indførelse af visum og tilslutning til det dansk-svenske  

 projekt.
 Forsøget forudsættes afsluttet inden udgangen af 1993. Herefter vil der  

 blive gennemført en grundig evaluering, der vil omfatte både retlige og  

 praktiske aspekter.
Det er regeringens håb, at samarbejdsmodellen tages op af andre europæiske  

 lande, således at det kan danne grundlag for starten på et europæisk  

 burden-sharing system.
Som et led i evalueringen vil der også blive foretaget  

 en undersøgelse af, om andre europæiske lande har etableret/vil etablere  

 lignende udvælgelsesordninger.
 Regeringen agter allerede på et møde i juli måned 1993 i Geneve i  

 UNHCR-regi sammen med de øvrige nordiske lande at gøre en markant indsats for  

 at øge den europæiske modtagelse af flygtninge fra Bosnien-Hercegovina og  

 orientere Folketingets Retsudvalg om det danske oplæg til konferencen samt  

 efterfølgende om resultaterne af denne.
 Regeringen vil allerede efter den første to-måneders-periode give en  

 første redegørelse til Folketinget, der især beskriver starten af projektet  

 og løsningen af de forskellige praktiske spørgsmål i forbindelse hermed.
 Herefter er det regeringens hensigt med faste to-måneders-intervaller  

 eller oftere, såfremt der konkret måtte være anledning hertil, at afgive  

 redegørelser til Folketinget, der bl.a. skal omfatte:
a) oplysninger om eventuelle ændringer i Europarådslandene med hensyn til  

 modtagelse af flygtninge fra det tidligere Jugoslavien, herunder specielt fra  

 Bosnien-Hercegovina, b) oplysninger om udviklingen i opbygning af modtagelsescentre i  

 nærområdet, c) funktionen af sådanne modtagelsescentre, d) antallet af godkendte ansøgere til Danmark og Sverige og eventuelt  

 Norge, e) løsningen af fortsatte praktiske problemer vedrørende den dansk-svenske  

 udvælgelsesordning.
Såfremt rapporteringen viser, at forsøgsprojektet ikke fungerer  

 tilfredsstillende, er regeringen indstillet på at overveje visumpligten på  

 ny.
Projektet indebærer, at der i nærområdet etableres en markant  

 dansk/svensk (og eventuelt norsk) myndighedsplacering med medarbejdere, der  

 har den fornødne kompetence til at udstede de nævnte tilladelser.
For  

 Danmarks vedkommende vil der være tale om medarbejdere fra Direktoratet for  

 Udlændinge.
UNHCR har ved en omfattende indsats i det tidligere Jugoslavien stor viden  

 om forholdene i regionen.
Det er derfor hensigten, at UNHCR skal yde teknisk  

 bistand i forbindelse med forsøgsordningen.
Det er navnlig tanken, at UNHCR  

 på deres kontorer i området i et kortfattet skema kan attestere afgivne  

 oplysninger om personens identitet, personens flugtrute og den dato, hvor den  

 pågældende person er på UNHCR-kontoret.
I den periode, hvor sagerne er under behandling af de danske myndigheder i  

 området, forsøges de pågældende personer givet ophold f.eks. i transitlejre  

 på stedet.
Transporten til Danmark for de, der meddeles midlertidig  

 opholdstilladelse, vil kunne varetages af International Organisation for  

 Migration (IOM) efter indgået aftale, således at ansvaret for transporten er  

 et myndighedsansvar og ikke et ansvar, der påhviler den enkelte selv.  

 Udgifterne til transport afholdes af den danske stat for de personer, som  

 kommer til Danmark.
Transporterne forsøges fordelt jævnt over  

 projektperioden.
Det vil være af stor betydning, at Danmark gennem informationsindsats i  

 området oplyser om muligheden for at opnå midlertidig opholdstilladelse i  

 Danmark.
Samtidig oplyses om, at der ikke herudover vil være mulighed for at  

 opnå sådan tilladelse ved at ankomme spontant til Danmark og søge om  

 indrejsetilladelse på grænsen, medmindre man kommer direkte fra et land, der  

 anses for usikkert.
Dette vil ske ved indførelsen af et generelt krav om  

 visum for personer fra Bosnien-Hercegovina.
Regeringen tillægger det stor vægt, at personer fra Bosnien-Hercegovina,  

 der er undervejs fra nærområdet til Danmark, ikke risikerer at blive afvist  

 ved den danske grænse uden på forhånd at have haft mulighed for at blive  

 bekendt med de nye indrejsebetingelser.
Der etableres en kortvarig  

 overgangsordning til sikring heraf.
Regeringen vil i øvrigt i samarbejde med UNHCR søge at foretage en  

 kortlægning af de former for ophold, som personer, der i øvrigt forlader det  

 tidligere Jugoslavien, opnår i nærregionen eller i tredjelande.
Også  

 årsagerne til ophold i tredjelande vil blive søgt kortlagt.
Baggrunden herfor  

 er, at det er vigtigt på evalueringstidspunktet at have mere præcise  

 oplysninger om de opholdsmuligheder og dermed den faktiske beskyttelse, som  

 personer fra Bosnien-Hercegovina kan opnå uden for deres hjemegn.
Regeringen vil også i et samarbejde med de øvrige skandinaviske lande nøje  

 følge udviklingen i de øvrige lande, der på rejseruten mellem det tidligere  

 Jugoslavien og de skandinaviske lande modtager flygtninge og fordrevne fra  

 det tidligere Jugoslavien.
I forbindelse hermed vil der blandt andet blive  

 indhentet oplysninger om, hvorvidt forholdene i for eksempel Polen og Ungarn  

 påvirkes af de ændrede indrejsebetingelser til de skandinaviske lande.
Hvad angår opholdstilladelsens længde og de vilkår og rettigheder, der i  

 øvrigt er knyttet til opholdstilladelsen, gælder de samme regler som for  

 andre personer fra det tidligere Jugoslavien, der er meddelt midlertidig  

 opholdstilladelse efter loven.
Om adgangen til familiesammenføring henvises  

 til bemærkningerne nedenfor under punkt 3.
2) Udgiften til Danmarks deltagelse i forsøgsordningen skønnes at blive  

 ca. 30-40 mio. kr., der bl.a. dækker udgifter til personale (udetillæg,  

 forsikring, indkvartering m.v.), udgifter til etablering og drift af  

 transitlejre og udgifter til transport til Danmark af de personer, der  

 meddeles midlertidig opholdstilladelse.
På grund af de helt særlige forhold i  

 det tidligere Jugoslavien er det dog forbundet med betydelig usikkerhed at  

 skønne over udgifterne til projektet.
Udgifterne til Danmarks deltagelse i forsøgsordningen vil blive afholdt  

 under finanslovens hovedkonto for Direktoratet for Udlændinge, underkonto  

 vedrørende underhold m.v. af asylansøgere, jf. § 13.11.15.20. Når bevillingen  

 på denne konto er opbrugt, vil der blive søgt ekstra bevilling.
Der vil blive  

 fremsat et aktstykke i oktober måned.
Folketingets Finansudvalg vil i den  

 forbindelse få forelagt en samlet opgørelse over de udgifter, der er afholdt  

 under § 13.11.15.20. Underhold m.v. af asylansøgere.
Indenrigsministeriet vil  

 nøje gennemgå alle økonomiske konsekvenser af loven om midlertidig  

 opholdstilladelse til visse personer fra det tidligere Jugoslavien m.v.
Der  

 vil blive foretaget en særlig vurdering af, om der er mulighed for en mere  

 hensigtsmæssig anvendelse af ressourcerne, herunder om der i højere grad kan  

 trækkes på egne kvalifikationer hos de personer, der er meddelt midlertidig  

 opholdstilladelse, især til aktivering og undervisning under deres ophold i  

 Danmark.
Udgifterne søges herved nedbragt.
3) I forsøgsordningen skal der så vidt muligt ske udvælgelse af familier  

 samlet, således at hele familien umiddelbart kan meddeles beskyttelse.
Hvis  

 det kun har været muligt at meddele en del af familien beskyttelse, vil  

 Danmark være parat til i ekstraordinære tilfælde af humanitær karakter at  

 meddele beskyttelse efterfølgende til nære familiemedlemmer, dvs. til  

 ægtefælle og børn.
Adgangen til familiesammenføring vil med den foreslåede  

 regel svare til den hidtidige adgang hertil efter lovens § 4, stk. 2, medens  

 udlændingelovens almindelige regel i § 9, stk. 1, om ret til  

 familiesammenføring ikke finder anvendelse.
 4) Afgørelsen om opholdstilladelse vil - i lighed med andre afgørelser om  

 meddelelse af midlertidig opholdstilladelse i medfør af loven - ikke kunne  

 påklages.
