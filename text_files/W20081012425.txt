Offererstatningslovens § 1 - nævnets stillingtagen til om skaden skyldes en straffelovsovertrædelse, nævnets j. nr. 07-520-06588 N.j.nr. 07-520-06588 Ansøger, der arbejdede som lokomotivfører, blev lyst i øjet med en laserpen.
Skadevolderen stod på perronen og legede med en laserpen, idet toget ankom til stationen og ramte ansøgeren i øjet med laserstrålen ind gennem togets forrude.
Ansøger havde efter hændelsen ondt i øjet og måtte sygemelde sig fra sit arbejde.
 Politiet opgav at rejse tiltale for overtrædelse af straffeloven, da det ikke skønnedes, at videre forfølgelse af sagen kunne ventes at føre til domfældelse.
Nævnet afslog lokomotivførerens ansøgning om erstatning med henvisning til, at det ikke med tilstrækkelig sikkerhed kunne antages, at skaden var sket ved en overtrædelse af straffeloven.
Nævnet lagde til grund, at skadevolderen ifølge en afhøringsrapport havde lyst ind i toget for sjov, og at han ikke var klar over, at det kunne være farligt at komme til at lyse personer i øjnene med en laserpen.
Nævnet fandt det således ikke godtgjort, at skadevolder havde haft det fornødne fortsæt til at krænke eller skade ansøger.
