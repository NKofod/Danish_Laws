Skriftlig fremsættelse (10. februar 2021) Indenrigs- og boligministeren (Kaare Dybvad Bek):
 Herved tillader jeg mig for Folketinget at fremsætte:
Lov om ændring af lov om leje, lov om leje af almene boliger og erhvervslejeloven (Yderligere foranstaltninger for at forebygge og inddæmme smitte med covid-19 m.v.) (Lovforslag nr.
L 162) Med lovforslaget etableres hjemmel til at forlænge fristen for aflæggelse af forbrugsregnskaber i lov om leje, lov om leje af almene boliger og lov om leje af erhvervslokaler m.v. med henblik på at undgå risiko for spredning af covid-19, og da det kan forventes, at mange lejere ikke ønsker fysisk besøg af måleraflæsere i lejemålet.
En tilsvarende ordning blev indført i foråret 2020 med ophør 1. marts 2021.
Endvidere etableres hjemmel til at forlænge fristen for afholdelse af beboermøder i beboerrepræsentationerne.
Det følger af reglerne, at beboerrepræsentationen bortfalder, hvis der ikke i 2 år er afholdt beboermøde med valg af beboerrepræsentanter.
Efter bekendtgørelse om beboerrepræsentation skal beboermøde afholdes i hvert kalenderår inden 1. april.
Da det for mange beboerrepræsentationer ikke har været muligt at afholde beboermøde siden marts 2020, vil disse risikere at bortfalde som følge af 2-års fristen, hvorfor det foreslås at etablere hjemmel til at forlænge fristen for afholdelse af beboermøde.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
