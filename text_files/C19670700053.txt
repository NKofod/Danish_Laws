Ved pilning og pakning af kogte rejer sker der let en bakteriologisk  

 forurening af rejerne.
Da den efterfølgende frysning ikke dræber bakterierne,  

 og da rejerne efter optøning normalt fortæres uden forudgående  

 varmebehandling, er det meget vigtigt ved en gennemført hygiejne at nedsætte  

 forureningen mest muligt.
Især gælder det om at nedsætte risikoen for, at der  

 sker en forurening af rejerne med sår- og betændelsesbakterier, specielt  

 staphylococcer (hæmolytiske micrococcer). Disse bakterier er en af de  

 hyppigste årsager til de såkaldte madforgiftninger, og deres tilstedeværelse  

 i levnedsmidler er derfor absolut uønsket.
 Ved at følge nedenstående retningslinier kan man sikre, at de frosne rejer  

 er i en hygiejnisk-bakteriologisk tilfredsstillende stand.
 PERSONLIG HYGIEJNE.
 1. Enhver der er beskæftiget med pilning, sortering  

 eller pakning af rejer og således kommer i direkte berøring med varen, bør  

 være iklædt hygiejnisk arbejdsdragt (kittel og hue eller tørklæde, der dækker  

 håret, samt gummi- eller plasticforklæde). Arbejdsdragten skal holdes ren;  

 man bør f.eks. ikke tørre hænder i kitlen.
 2. De nævnte personer skal, INDEN ARBEJDET PÅBEGYNDES,  

 VASKE HÆNDER OG DEREFTER DESINFICERE HÆNDERNE VED DYPNING I ET EGNET  

 DESINFEKTIONSMIDDEL (se nedenfor). Efter desinfektionen bør hænderne blot  

 rystes og ikke tørres; ønskes man at tørre hænderne, bør dette ske i nye,  

 rene papirhåndklæder eller i varm luft, derimod ikke i almindelige  

 håndklæder.
 3. Håndvask og hånddesinfektion skal endvidere finde  

 sted efter ethvert ophold under produktionen, uanset opholdets varighed og  

 formålet hermed.
4. HÅNDDESINFEKTION BØR ENDVIDERE FORETAGES MED KORTE  

 MELLEMRUM UNDER PRODUKTIONEN.
Det er mest hensigtsmæssig, dersom der ved hver  

 plads findes mulighed for skylning af hænderne i rindende vand, så rester af  

 rejekød, rogn og skaller fjernes.
Endvidere bør hver person være forsynet med  

 en skål med vand tilsat et desinfektionsmiddel.
Heri dyppes fingrene EFTER  

 AFSKYLNING.
Vandet med desinfektionsmiddel bør udskiftes mindst 2 gange  

 daglig.
Findes der ikke rindende vand til skylning, må vandet med  

 desinfektionsmiddel dog udskiftes mindst hveranden time.
 5. Tørrestykker eller lignende til aftørring af  

 hænderne under produktionen bør ikke anvendes.
6. Tøjlommetørklæder bør ikke anvendes.
I stedet kan  

 anvendes eengangspapirlommetørklæder; man må i så tilfælde sikre sig, at  

 disse fjernes på hensigtsmæssig måde.
Håndvask og hånddesinfektion bør altid  

 finde sted efter pudsning af næse eller nysen.
 7. Personer med sår på hænder eller i hoveder,  

 filipenser, snue, halsbetændelse eller andre betændelsessygdomme, som  

 indebærer risiko for inficering af rejerne, bør ikke beskæftiges med pilning,  

 sortering eller pakning af rejer.
 VIRKSOMHEDSHYGIEJNE.
 8. Virksomhedens inventar og redskaber af enhver art  

 må rengøres hyppigt og grundigt.
 9. Alt inventar, der kommer i direkte berøring med  

 kogte rejer, bør desinficeres mindst een gang om dagen med et egnet  

 desinfektionsmiddel (se nedenfor). Selve virksomheden bør desinficeres mindst  

 een gang om ugen.
 VARENS BEHANDLING.
10. Efter kogning bør rejerne anbringes i tynde lag på  

 flade bakker af plastic, aluminium eller lignende materiale, der er let at  

 renholde.
Træbakker eller trækasser bør ikke anvendes, og slet ikke gamle  

 fiskekasser.
De kogte rejer bør ikke anbringes i store dynger eller i tykke  

 lag, så en hurtig afkøling forhindres.
 11. Det er at foretrække, at rejerne først pilles  

 efter afkøling.
12. Rejerne bør under pilningen ikke holdes i hænderne  

 mere end allerhøjst nødvendig.
Efter pilning opsamles rejerne i rene  

 beholdere af plastic, aluminium eller lignende.
 13. Eventuel skylning af pillede rejer bør kun ske i  

 rent, rindende, KOLDT vand.
 14. TEMPERATUROMRÅDET FRA + 50 GRADER C TIL + 10  

 GRADER C BØR - UANSET OM REJERNE PILLES VARME ELLER KOLDE - GENNEMLØBES PÅ  

 HØJST 3 TIMER.
 15. EVENTUEL YDERLIGERE OPBEVARING AF REJER MELLEM  

 KOGNING OG PILNING SAMT EFTER PILNING BØR IKKE SKE VED EN TEMPERATUR, DER ER  

 HØJERE END + 5 GRADER C.
 16. De kogte og pillede rejer bør færdigemballeres i  

 lukkede pakninger på den virksonhed, hvor de er kogt og pillet.
 17. Produktionen må gennemføres så hurtigt som muligt.  

 Frysning af kogte og pillede rejer bør gennemføres inden 20 timer efter  

 kogningens afslutning.
 INTERN KONTROL.
18. Det må anbefales virksomhederne at gennemføre en  

 intern bakteriologisk kontrol med produktionen for at sikre, at man til  

 stadighed fremstiller en vare, der i bakteriologisk henseende er  

 tilfredsstillende.
Det kan i denne forbindelse bemærkes, at et totalt kimtal  

 i den færdige vare på over 100.000 pr. g giver anledning til at undersøge,  

 hvorledes den almindelige hygiejne i virksomheden kan forbedres.
Endvidere  

 kan det rent vejledende anføres, at der er grund til alvorlig betænkelighed,  

 såfremt færdigvaren har et indhold af staphylococcer (hæmolytiske  

 micrococcer) på over 1.000 pr. g, og at man bør stile imod et indhold på  

 under 100 pr. g.
 DESINFEKTIONSMIDLER.
 19. Til hånddesinfektion kan anvendes en 0,1 %  

 opløsning af en kvarternær ammoniumforbindelse (Rodalon, Mikrotox etc.).  

 Desinfektionsmidlerne forhandles som regel i opløsning.
 Ved tilberedning af dyppebadet bør man nøje følge brugsanvisningen.
 20. Til desinfektion af skåle, bakker og lignende til  

 rejer kan anvendes en opløsning som nævnt under punkt 19.
21. Til desinfektion af lokaler og inventar kan  

 ligeledes anvendes kvarternære ammoniumforbindelser (følg brugsanvisningen).  

 Endvidere kan anvendes klorholdige desinfektionsmidler, f.eks. kloramin, men  

 i så tilfælde er det vigtigt at skylle grundigt efter med rent vand.
Følg i  

 øvrigt også her brugsanvisningen.
 22. En forudsætning for, at desinfektionen kan blive  

 effektiv, er, at man forinden har gjort omhyggelig rent med rigelig varmt  

 vand og sædvanlige rengøringsmidler.
