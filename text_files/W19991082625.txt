Landsskatteretskendelse Fiksering af rente - uforrentet lån fra hovedanpartshaver A ApS klagede for skatteåret 1996/97 over, at  

 skatteankenævnet havde ansat manglende forrentning af tilgodehavende  

 hos B K/S til 26.709 kr.
Det fremgik af sagens oplysninger, at A ApS (herefter  

 kaldet Selskabet) var 100% ejet af C.
Selskabet havde en anpartskapital  

 på 80.000 kr.
Eneste aktiv i Selskabet var et tilgodehavende i B K/S,  

 som var opstået som et driftsoverskud, da Selskabet drev virksomhed med  

 egne ansatte.
I flere år havde Selskabets eneste indtægt  

 været afkast af disse kapitalinteresser.
Frem til januar 1995 var  

 Selskabet både kommanditist og komplementar i kommanditselskabet, men  

 den 2. januar 1995 solgte Selskabet kommanditistandelen til  

 eneanpartshaveren, C, for 30.000 kr. svarende til indskuddet.
Herefter ejede  

 henholdsvis Selskabet og C hver 50% af K/S'et.
Skatteankenævnet havde forhøjet Selskabets  

 indkomst med 26.709 kr., svarende til 5,5% af det gennemsnitlige  

 tilgodehavende på 485.628 kr.
Ankenævnet havde bl.a. begrundet  

 forhøjelsen med, at de tidligere års overskud i K/S'et, som  

 tilfaldt Selskabet og som blev beskattet der, blev stående i K/S'et  

 på en ikke forrentet mellemregningskonto.
At overskuddet ikke blev  

 hævet, måtte betragtes som et direkte udlån fra Selskabet  

 til kommanditselskabet.
I den periode hvor Selskabet var ene-ejer, var det  

 ifølge skatteankenævnet korrekt, at der ikke blev fikseret en  

 rente, idet der ikke skete indkomstoverførsel fra selskabet til en  

 anden skattepligtig person.
Da Selskabet den 2. januar 1995 solgte  

 kommanditistdelen til ene-anpartshaveren, skiftede Selskabets tilgodehavende  

 i K/S'et karakter, således at lånet skulle sidestilles med et  

 aktionærlån.
 C havde på et møde med ankenævnet  

 anført, at det kun var 50% af "udlånet" til K/S'et som ville  

 kunne anses som "aktionærlån", og ikke det fulde beløb som  

 anført af skatteforvaltningen, idet han personligt havde købt  

 50% af K/S'et.
Ankenævnet havde hertil anført, at  

 Højesterets dom af 11. februar 1998 ikke var relevant i  

 nærværende sag, idet dommen omhandlede hovedaktionærens  

 lån til sine selskaber, og i nærværende sag omhandlede den  

 skattepligtige behandling af aktionærlån, herskede der ikke tvivl  

 om praksis.
Under henvisning til, at kommanditistandelen stedse havde  

 modtaget 100% af K/S'ets overskud, sås der ikke at være grundlag  

 for at renteberegningen skulle reduceres med 50%, som ellers anført af  

 C.
Ved handlen i januar 1995 kunne Selskabet have trukket sit tilgodehavende  

 ud af K/S'et, idet der var likviditet hertil, og dermed kunne Selskabet have  

 nul-stillet tilgodehavendet.
Da dette ikke skete, havde K/S'et og dermed  

 kommanditisten C opnået den fordel, at det rentefrie lån, som  

 hovedsageligt var anbragt på 2 konti, havde bibragt K/S'et en  

 renteindtægt som retteligt tilkom Selskabet.
Grundet de konkrete  

 omstændigheder i denne sag, havde skatteankenævnet fundet, at  

 renteberegningen kunne foretages med den direkte målbare fordel som  

 K/S'et havde opnået.
Selskabets renteindtægt burde derfor  

 ansættes til 5,5% af det gennemsnitlige tilgodehavende jf. ovenfor.  

 Forhøjelsesbeløbet var desuden at anse som maskeret udlodning  

 til C.
 Selskabets eneanpartshaver, C, havde over for  

 Landsskatteretten nedlagt påstand om, at den pålagte rente  

 på 26.709 kr. skulle nedsættes til 0.
 Til støtte herfor havde han bl.a. gjort  

 gældende, at det specielle i denne sag var, at firmaet A bestod af tre  

 juridiske enheder: ApS'et, K/S'et og C personligt.
Det fungerede i praksis således, at K/S'et tjente  

 pengene, som efterfølgende havnede hos C.
ApS'et formål var  

 alene, at det skulle løbe rundt økonomisk og hæfte  

 såfremt noget gik galt.
I 1995 begyndte Selskabet at give overskud som  

 følge af en periode med afskrivning på goodwill, og derfor  

 valgte man at sælge kommanditistandelen fra til C personligt.  

 Såfremt der skulle betales en fiktiv rente, betød dette i denne  

 selskabskonstruktion, hvor Selskabet blot skal løbe rundt  

 økonomisk, at C skulle have udbetalt et beløb svarende til den  

 fiktive rente i A-indkomst fra Selskabet.
Dette gav status quo i skat,  

 overskud m.v men bevirkede, at C og dennes revisor blev pålagt  

 ekstra-arbejde med administrering af en A-indkomst.
Rentefriheden skete ikke  

 alene på baggrund af anpartshaverens bestemmende indflydelse, men  

 derimod af praktiske årsager og fordi en eventuel rentebetaling ikke  

 ville have nogen skattemæssig betydning.
C gjorde videre gældende, at han altid havde  

 været klar over det ulovlige i aktionærlån, hvorfor hans  

 mellemregningskonto med Selskabet altid havde været i Selskabets  

 favør.
Mellemregningen mellem C og firmaet, var rent teknisk mellem  

 ham og K/S'et.
C havde ikke været opmærksom på, at  

 mellemregningskontoen mellem Selskabet og K/S'et kunne udgøre et  

 problem, og havde han vidst det, ville han straks have gjort noget ved det.  

 Både C's personlige samt firmaets likviditet var særdeles god, og  

 der havde ikke været behov for at låne penge indbyrdes mellem  

 parterne, derimod skulle der ske placering af likvide midler for alle tre  

 juridiske enheder.
Selskabets midler blev ganske naturligt placeret hos  

 K/S'et, fordi al administration foretoges af K/S.
Selskabets midler kunne  

 spores til to høj-rentekonti, så i virkeligheden var problemet  

 blot at disse konti havde forkert SE-nummer, nemlig K/S'ets og ikke  

 Selskabets.
Renterne fra disse konti ville desuden altid i sidste ende blive  

 kanaliseret over til C personligt, enten via A-skat eller B-skat.
C havde  

 derfor ikke modtaget et aktionærlån/maskeret udbytte.
C nedlagde subsidiært påstand om, at den  

 manglende forrentning for ApS'et kun udgjorde halvdelen af det beregnede  

 beløb på 26.709 kr., svarende til 13.354 kr.
Til støtte  

 herfor havde han gjort gældende, at komplementar- og  

 kommanditistandelene hver var på 50%. Dvs. at Selskabet kun ejede  

 halvdelen af K/S'et.
Derfor kunne den manglende forrentning kun udgøre  

 halvdelen af den totalt beregnede rente som var 26.709 kr.
Renten der skulle  

 korrigere Selskabets indkomst kunne derfor kun være det halve: 13.354  

 kr.
Mest subsidiært nedlagde han påstand om, at  

 beløbet på 26.709 kr. blev nedsat til 2.663 kr.
Til  

 støtte herfor havde han gjort gældende, at kommanditselskabets  

 mellemregning i 1990'erne faldt lidt, fra 535.237 kr. til 494.077 kr.,  

 hvilket svarede til en difference på 41.159 kr.
En forrentning heraf  

 med 5,5% svarede til 2.663 kr.
Endelig havde repræsentanten henvist til  

 Højesterets dom af 11. februar 1998.
Landsskatteretten udtalte Højesteret havde ved dom af 11. februar 1998 (TfS  

 1998.199 H), omhandlende en hovedaktionærs uforrentede udlån til  

 det af ham ejede selskab fundet, at der hverken i statsskatteloven § 4 e  

 eller i skattelovgivningen i øvrigt var taget stilling til, hvorvidt  

 og i givet fald under hvilke betingelser aftaler om rentefrihed kunne  

 tilsidesættes.
Af dommen fremgik det videre, at parternes aftale om  

 rentefrihed dog ville kunne korrigeres, såfremt der med de foretagne  

 dispositioner var tilsigtet en omgåelse af skattelovgivningen.  

 Højesteret havde ligeledes ved dom af 3. marts 1998 (TfS 1998.238)  

 taget stilling til uforrentede lån i koncernforhold.
Told- og  

 Skattestyrelsen havde ved cirkulære 1998-33 givet nærmere  

 retningslinier om konsekvenserne af dommene.
Det bemærkedes dog herved,  

 at der ikke ved cirkulæret var sket ophævelse af cirkulære  

 1982-24 om aktionærlån.
Landsskatteretten fandt, at det ikke efter sagens  

 oplysninger kunne antages, at der med det uforrentede tilgodehavende skulle  

 være tilsigtet en omgåelse af skattelovgivningen.
Retten fandt  

 herefter, at der ikke i et tilfælde som det foreliggende var grundlag  

 for rentefiksering, og den påklagede ansættelse blev nedsat efter  

 den principale påstand.
