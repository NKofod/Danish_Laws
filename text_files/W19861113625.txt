 Fundet, at et fagforbund lovligt kunne videregive lønstatistikker  

 vedrørende virksomheder, der beskæftigede medlemmer af forbundet under  

 forudsætning af, at videregivelsen var lovlig i henhold til overenskomstens  

 bestemmelser, hvilket spørgsmål fandtes at henhøre under de fagretslige  

 instanser.
 En arbejdsgiverforening anmodede Registertilsynet om at undersøge,  

 hvorvidt et fagforforbunds anvendelse og videregivelse af lønstatistikker i  

 forskellige former for »Hitlister« er i overensstemmelse med lov om  

 private registre m.v.
En afdeling under fagforbundet udarbejder og videregiver en liste  

 indeholdende lønoplysninger vedrørende samtlige virksomheder under  

 afdelingens område, der beskæftiger medlemmer af forbundet.
Listen er  

 opbygget således, at den virksomhed, der betaler mest i løn, står som nr. 1,  

 den virksomhed, der betaler næstmest, står som nr. 2, etc.
En anden afdeling  

 under fagforbundet udarbejder og videregiver en liste, der indeholder  

 lønoplysninger m.v. samt virksomhedsnavn på de 13 virksomheder i området, der  

 er mest attraktive for forbundets medlemmer.
 Registertilsynet noterede sig, at overenskomsten på området indeholder en  

 bestemmelse, hvorefter lønnen for den enkelte arbejder i hvert tilfælde  

 aftales mellem arbejdsgiveren eller dennes repræsentant og arbejderen uden  

 indblanding fra organisationernes eller deres medlemmers side.
Registertilsynet udtalte herefter, at listerne findes at være udarbejdet  

 og videregivet med henblik på at informere medlemmerne om andre virksomheders  

 lønforhold.
Registertilsynet fandt ikke holdepunkter for at antage, at  

 listerne er udarbejdet med henblik på at advare andre mod  

 forretningsforbindelse med eller ansættelsesforhold til en registreret.  

 Registertilsynet fandt på baggrund heraf, at listerne ikke kan betegnes som  

 advarselsregistre.
Registertilsynet udtalte endvidere, at det ikke kan antages at stride mod  

 bestemmelsen i lovens § 4, stk. 2, at videregive de omhandlede lister under  

 forudsætning af, at en sådan videregivelse er lovlig i henhold til  

 overenskomstens bestemmelser.
Registertilsynet fandt i forbindelse hermed, at  

 den konkrete vurdering af dette spørgsmål beror på en fortolkning af disse  

 bestemmelser, og at fortolkningstvivl om indholdet heraf alene kan afklares  

 via de arbejdsretlige regler.
Registertilsynets udtalelse er således udtryk for det synspunkt, at  

 spørgsmålet om lovligheden af den omhandlede videregivelse må bero på en  

 fortolkning af overenskomstens bestemmelser om f.eks. individuelle  

 lønforhandlinger.
Registertilsynet fandt sig ikke beføjet til at udtale sig  

 om dette spørgsmål, idet afgørelsen heraf henhører under de fagretslige  

 instanser.
 Registertilsynets årsberetning 1986.
