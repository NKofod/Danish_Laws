Bilag 1 Beretning afgivet af Trafikudvalget den 27. maj 2010 Beretning over Forslag til folketingsbeslutning om veterankøretøjer [af René Christensen (DF) m.fl.] 1. Udvalgsarbejdet Beslutningsforslaget blev fremsat den 2. marts 2010 og var til 1. behandling den 13. april 2010. Beslutningsforslaget blev efter 1. behandling henvist til behandling i Trafikudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Motorhistorisk Samråd.
Transportministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 2 spørgsmål til transportministeren til skriftlig besvarelse, som denne har besvaret.
2. Politiske bemærkninger Udvalget støtter intentionerne i forslaget om at forbedre forholdene for ejere af veterankøretøjer (benzin- eller dieseldrevne) og tager til efterretning, at transportministeren under 1. behandling var positiv over for flere elementer i forslaget.
Det første er forslaget om ejerskifte af biler, der er registreret til veterankørsel.
En sådan ændring  oplyste ministeren  kan foretages uden en lovændring, og udvalget har noteret sig, at ministeren vil bede Færdselsstyrelsen om at sende et udkast til bekendtgørelse i høring med henblik på gennemførelse af denne del af beslutningsforslaget.
Udvalget bakker dette op.
 Udvalget er enige om, at veterankøretøjer skal være undtaget fra eventuelt kommende miljøzoner og pålæg, således at disse køretøjer (benzin- eller dieseldrevne) stadig har mulighed for kørsel i disse, og udvalget meddeler sin positive støtte til miljøministeren.
Udvalget er enige om og giver sin positive opbakning til én årlig opkrævning af vægtafgift for køretøjer, der er registreret første gang for mere end 35 år siden, og meddeler skatteministeren denne opbakning med henblik på gennemførelse af denne del af beslutningsforslaget.
Dette skal ses som en besparelse for staten.
Udvalget konstaterer, at der er et udestående omkring beslutningsforslagets forslag om originalitetsbevis på dansk.
Det må der arbejdes videre med på anden vis og i samarbejde med relevante aktører.
Ligeledes ønsker udvalget, at der bliver set på de økonomiske konsekvenser vedrørende afgiftsbehandling ved import af et veterankøretøj i forhold til benzin afgiften.
Det er således, at der i dag betales 1.000 kr. i afgift for hver kilometer pr. liter, et køretøj kører under 16 km pr. liter, når køretøjet importeres.
Udvalget finder det uhensigtsmæssigt, at veterankøretøjer her bliver særlig belastet, da disse i sagens natur er af ældre dato (over 35 år) og samtidig har meget begrænset kørsel.
