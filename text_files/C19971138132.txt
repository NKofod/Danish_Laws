1. Lov nr. 350 af 23. maj 1997 om ændring af bl.a. våbenloven  

 (skærpelse af straffen for særlig grov vold og for besiddelse af knive og  

 slagvåben, sikkerhedsmæssige krav til restaurationers indretning m.v.)  

 (G1947) Folketinget vedtog den 16. maj 1997 en række ændringer af bl.a.  

 våbenloven.
Loven trådte i kraft den 25. maj 1997.
 Ændringerne indebærer, at bøden for ulovlig besiddelse af knive samt slag-  

 og stødvåben på offentlige steder forhøjes i forhold til den hidtil gældende  

 praksis, og at der i 3. gangs tilfælde idømmes frihedsstraf.
 1.1. Bødetakster for 1. og 2. gangstilfælde af ulovlig besiddelse af  

 knive samt slag- og stødvåben:
 De bødetakster, der er foreslået i forarbejderne til loven, medfører, at  

 visse af bødetaksterne i bødekatalogets afsnit 6.2, Våben side 2 og 3  

 vedrørende knive, dolke og andre skarpe våben samt slag- og stødvåben ikke  

 længere er gældende.
 Jeg vil snarest muligt udsende rettelsesblade til bødekataloget.
 1.2. Besiddelse af flere ulovlige våben:
Hvis overtrædelsen består i samtidig besiddelse af flere ulovlige våben,  

 eller er flere tilfælde af ulovlig våbenbesiddelse til samtidig pådømmelse,  

 finder straffelovens § 88 anvendelse, og der skal således fastsættes en  

 samlet straf for samtlige forhold.
Hvis der er tale om et 1. eller 2.  

 gangstilfælde, forudsættes der at blive idømt bødestraf.
Det vil således bero  

 på en konkret vurdering, om bøden skal fastsættes ved en sammenlægning af  

 normalbøderne for de enkelte overtrædelser (absolut kumulation) eller til et  

 mindre beløb (modereret kumulation). Af hensyn til den dømtes mulighed for at  

 betale bøden, forudsættes det i lovens forarbejder, at der sædvanligvis vil  

 blive anvendt modereret kumulation.
 1.3. Bøder for unge under 18 år og andre med særligt lave indtægter:
For personer med særlig lav indkomst, herunder unge under 18 år,  

 studerende, kontanthjælpsmodtagere og folkepensionister, fastsættes  

 bødestraffen normalt til halvdelen af den bøde, der ellers ville være blevet  

 idømt.
For andre med dårlig betalingsevne, som f.eks. efterlønsmodtagere og  

 førtidspensionister, kan bøden nedsættes til 2/3 af normaltaksten.
 Disse regler forudsættes i følge lovens forarbejder også at finde  

 anvendelse for de foreslåede skærpede bøder.
 1.4. 3.gangstilfælde vedrørende ulovlig besiddelse af knive samt  

 slag- eller stødvåben:
 Ved lovændringen blev der indsat et nyt stk. 2 i våbenlovens § 10:
"Stk. 2. Overtrædelse af § 4, stk. 1 eller 2, straffes med bøde.
Er  

 den pågældende tidligere mere end een gang dømt for overtrædelse af § 4, stk.  

 1 eller 2, er straffen hæfte eller fængsel indtil 2 år, under særligt  

 formildende omstændigheder dog bøde.
Straffelovens § 81, stk. 1, finder ikke  

 anvendelse".
 (Stk. 2 er ændret til stk. 3 ved lov nr. 411 af 10. juni 1997, jf.  

 nedenfor).
 Det fremgår af bemærkningerne til lovforslaget, at straffen i 3.  

 gangstilfælde og derover forudsættes at være hæfte i mindst 14 dage.
Straffelovens § 81, stk. 1, finder ikke anvendelse.
Det vil sige at en  

 overtrædelse også betragtes som et 3. gangstilfælde, selvom den pågældende  

 var under 18 år, da han begik de to forudgående lovovertrædelser.
Særligt formildende omstændigheder kan medføre bødestraf også i 3.  

 gangstilfælde.
Dette beskrives i forarbejderne således:
"Anvendelsesområdet for bestemmelsen om, at særligt formildende  

 omstændigheder kan medføre bødestraf også i 3.gangstilfælde, forudsættes at  

 være besiddelse af slag- og stødvåben på bopælen, således at der ikke i disse  

 tilfælde vil ske nogen skærpelse af straffen i forhold til den gældende  

 praksis, som er en bøde på 600 kr.
Bortset herfra vil der kun sjældent kunne  

 tænkes at være tale om sådanne særligt formildende omstændigheder, at  

 udgangspunktet om frihedsstraf i 3. gangstilfælde og derover kan  

 fraviges." 2. lov nr. 411 af 10. juni 1997 om ændring af bl.a. våbenloven  

 (styrkelse af politiets muligheder for at efterforske alvorlig kriminalitet,  

 konfiskation, øget vidnebeskyttelse og skærpelse af straffen for  

 våbenbesiddelse m.v.) (G1883).
Folketinget vedtog den 28. maj 1997 endnu en ændring af våbenlovens § 10,  

 ligesom der i straffeloven blev indsat en ny § 192a om våben.
Bestemmelserne  

 trådte i kraft den 12. juni 1997.
 2.1. Våbenlovens § 10, stk. 2:
 Våbenlovens § 10, stk. 2, har nu følgende ordlyd:
"Består overtrædelsen i besiddelse af skydevåben under særlig  

 skærpende omstændigheder, herunder besiddelse af skydevåben med tilhørende  

 ammunition på offentligt tilgængelige steder eller gentagne tilfælde af  

 besiddelse af skydevåben, er straffen fængsel indtil 2 år." Ifølge Justitsministeriets bemærkninger til lovforslaget er formålet med  

 lovændringen hovedsageligt at skærpe straffene i de tilfælde, hvor skydevåben  

 medbringes eller opbevares under omstændigheder, hvor der er en nærliggende  

 risiko for, at våbnene vil blive anvendt til angreb eller forsvar i f.eks.  

 opgør mellem forskellige rockergrupper.
Også personer uden tilknytning til  

 rockermiljøet vil imidlertid være omfattet af skærpelsen.
 2.1.1. Besiddelse på bopælen eller andre ikke offentligt tilgængelige  

 steder.
Ved besiddelse af skydevåben på bopælen eller andre ikke offentligt  

 tilgængelige steder uden særligt skærpende omstændigheder er udgangspunktet  

 stadig bødestraf.
Der vil dog som efter hidtidig praksis kunne idømmes  

 frihedsstraf, hvis opbevaringen af våbenet har været uforsvarlig, herunder  

 hvis det er opbevaret ladt eller sammen med ammunitionen.
Det vil i følge bemærkningerne til lovforslaget være en særligt skærpende  

 omstændighed, såfremt man på bopælen eller andre ikke offentligt tilgængelige  

 steder, er i besiddelse af flere våben, især hvis der er tale om særligt  

 farlige våben som f.eks. pistoler eller halvautomatiske rifler.
Det er også  

 en skærpende omstændighed, når våben besiddes på tilholdssteder for  

 rockergrupper eller af personer med tilknytning til rockermiljøet.
Det er  

 endvidere en skærpende omstændighed, hvis besidderen har skaffet sig våbnene  

 på strafbar vis, f.eks. ved tyveri eller hæleri.
 Det forudsættes, at straffen for besiddelse af skydevåben på ikke  

 offentligt tilgængelige steder under skærpende omstændigheder vil være fra 60  

 dage til 4 måneders fængsel afhængig af, om en eller flere skærpende  

 omstændigheder er til stede samtidig.
Gentagelsestilfælde skal også betragtes som en særligt skærpende  

 omstændighed.
I disse tilfælde skal der ske en betydelig skærpelse af  

 straffen, idet der her typisk vil være tale om personer, som efter, at et  

 skydevåben er beslaglagt eller konfiskeret, på ny skaffer sig skydevåben.  

 Straffen forudsættes her at være fra 3 til 6 måneders fængsel.
 2.1.2. Besiddelse på offentlige steder.
I tilfælde af besiddelse af skydevåben med tilhørende ammunition på  

 offentligt tilgængelige steder forudsættes det, at straffen i  

 førstegangstilfælde er mindst 4 måneders fængsel.
Det er ikke et krav, at  

 våbenet er ladt, men den, der er i besiddelse af våbnet, skal samtidig være i  

 besiddelse af ammunition på sin person, i en medbragt taske, i det køretøj,  

 hvori han antræffes, eller på lignende lettilgængelig måde.
 I gentagelsestilfælde, herunder også når flere forhold foreligger til  

 samtidig pådømmelse, forudsættes straffen at være 6-8 måneders fængsel.
Udover de ovennævnte eksempler kan der - i følge forarbejderne - være tale  

 om besiddelse af skydevåben under særligt skærpende omstændigheder, f.eks.  

 hvis våbenet bæres under et indbrud eller brugstyveri af en bil, hvor der kan  

 være en fare for at våbenet anvendes.
Også anvendelse af våbenet til  

 fremsættelse af trusler, der er omfattet af straffelovens § 266, er en  

 særligt skærpende omstændighed ved besiddelsen af våbenet.
Straffen vil her  

 afhænge af karakteren af de forhold, hvorunder våbenet er båret, men det  

 forudsættes, at der bliver tale om en straf for våbenbesiddelsen, der er  

 noget større end 4 måneders fængsel.
 2.2. Straffelovens § 192a:
 Den nye bestemmelse i straffelovens § 192a har følgende ordlyd:
"Den, som i strid med lovgivningen om våben og eksplosivstoffer  

 indfører, tilvirker, besidder, bærer, anvender eller overdrager våben eller  

 eksplosivstoffer, som på grund af deres særdeles farlige karakter er egnede  

 til at forvolde betydelig skade, straffes med fængsel indtil 4 år." I følge bemærkningerne til lovforslaget er de våben, der forudsættes  

 omfattet, typisk våben, som har karakter af egentligt krigsmateriel, og som  

 ikke lovligt kan besiddes af andre end militæret, herunder hjemmeværnet.
Som  

 eksempler kan nævnes panserværnsraketter, morterer, håndgranater, bomber,  

 miner og automatiske skydevåben, herunder maskinpistoler og maskingeværer.
Det forudsættes, at afgrænsningen mellem særdeles farlige skydevåben, som  

 er omfattet af bestemmelsen i straffeloven, og andre skydevåben, hvoraf  

 ulovlig besiddelse alene kan straffes efter våbenloven, fastsættes således,  

 at automatiske skydevåben omfattes af § 192a.
Automatiske skydevåben  

 karakteriseres ved, at våbenet bliver ved med at afgive skud, så længe  

 aftrækkeren påvirkes.
Der kan således afgives skud i byger, hvorved en person  

 kan dræbe eller kvæste mange mennesker på meget kort tid.
Halvautomatiske  

 våben (dvs. våben, som kun afgiver et skud ved påvirkning af aftrækkeren, men  

 som genlader automatisk), repetervåben og enkeltskudsvåben vil derimod ikke  

 være omfattet af straffeloven.
 Besiddelse af eksplosivstoffer kan efter omstændighederne også være  

 omfattet af bestemmelsen.
Det forudsættes, at straffen som udgangspunkt vil være mindst 10-12  

 måneders fængsel.
Er våbenet anvendt f.eks. til trusler, bliver der tale om  

 en betydelig højere straf.
 2.3. Tyveri af særdeles farlige våben.
I de tilfælde, hvor særdeles farlige våben stjæles f.eks. ved indbrud i  

 forsvarets våbendepoter, vil bestemmelsen i § 192a medføre en betydelig  

 skærpelse af straffen for den ulovlige våbenbesiddelse, mens straffen for  

 tyveriet fastsættes efter bestemmelserne i straffeloven.
Det forudsættes i  

 bemærkningerne, at tyverier af sådanne våben eventuelt betragtes som særligt  

 grove, jf. straffelovens § 286, stk. 1, hvis der er tale om professionelt  

 udførte indbrud eller tyveri fra særligt sikrede depoter.
Det gælder også,  

 selvom våbnenes værdi ikke er så stor, at forholdet af den grund kan henføres  

 under straffelovens § 286, stk. 1.
 3. Øvrige våbentyverier.
 Jeg skal endvidere erindre om, at der i øvrige sager om våbentyverier  

 tillige bør rejses tiltale mod tyven for ulovlig våbenbesiddelse.
 4. Domstolenes udmålingspraksis.
 Jeg skal anmode om, at politimestrene og statsadvokaterne påser, at  

 domstolenes strafniveau i sager vedrørende overtrædelse af våbenloven og  

 straffelovens § 192a er i overensstemmelse med strafpositionerne omtalt i  

 Justitsministeriets bemærkninger til begge lovforslag, herunder ved anke  

 eller ved indstilling til mig om at søge egnede sager indbragt for  

 Højesteret.
 Yderligere information om de to love kan søges i Justitsministeriets  

 "hvidbøger", der er udsendt til statsadvokaterne og politimestrene  

 af Rigspolitichefens Blanketafdeling.
 5. Ophævelse af andre Rigsadvokatmeddelelser.
 Min meddelelse nr. 3/75 og 1/83 ophæves.
 Henning Fode.
