Årsagssammenhæng og påregnelighed, nævnets j.nr. 08-520-11355 N.j.nr. 08-520-11355: Skadevolder havde i ansøgers navn oprettet en datingprofil på internettet.
I profilen stod blandt andet: Hej, jeg søger en god elsker, da min mand ikke er meget bevendt, helst en med en stor en.
Adressen på ansøgers virksomhed fremgik, og interesserede personer opfordredes til at rette henvendelse til ansøger.
Den opdigtede datingprofil medførte, at ansøger i perioden fra juli 2006 til januar 2007 blev kontaktet på sin mobiltelefon samt opsøgt personligt i sin virksomhed af adskillige mænd.
Skadevolder blev idømt 20 dages fængsel for blufærdighedskrænkelse.
Ansøger søgte nævnet om godtgørelse for svie og smerte fra september 2007 og frem.
I lægeerklæringen havde lægen bl.a. anført, at ansøger havde fået det psykisk dårligt.
Det fremgik videre, at ansøger havde fået konstateret brystkræft, og at hun havde gennemgået et behandlingsforløb herfor.
Nævnet fandt på den baggrund ikke, at det med tilstrækkelig sikkerhed kunne antages, at ansøgers psykiske gener skyldtes hændelserne i perioden fra juli 2006 til januar 2007. Nævnet lagde endvidere vægt på hændelsernes karakter samt den omstændighed, at ansøger ikke havde lidt nogen form for fysisk skade i forbindelse med hændelserne.
