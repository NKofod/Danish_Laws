Skriftlig fremsættelse (6. oktober 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af straffeloven, retsplejeloven og lov om tilhold, opholdsforbud og bortvisning (Styrket indsats mod stalking) (Lovforslag nr.
L 15) Stalking har særdeles store fysiske og psykiske konsekvenser for ofrene, og det griber alvorligt ind i deres og familiernes liv og hverdag.
Det er derfor afgørende, at samfundet har et effektivt værn mod denne form for chikane og forfølgelse.
 Regeringen (Socialdemokratiet), Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Nye Borgerlige og Alternativet ønsker at styrke indsatsen mod stalking og har den 23. august 2021 fremlagt et udspil med en række initiativer, der tilsammen skal styrke bekæmpelsen af stalking gennem bl.a. en selvstændig bestemmelse om stalking, en konsekvent og forebyggende indsats mod stalking, bedre adgang til tryghed for ofrene og målrettet kompetenceudvikling i politikredsene.
 Lovforslaget har til formål at gennemføre dele af dette udspil.
Med lovforslaget foreslås det for det første, at der i straffeloven indsættes en særskilt bestemmelse om stalking.
Straf efter bestemmelsen foreslås i modsætning til den gældende strafbestemmelse i tilholdsloven ikke at forudsætte, at der på forhånd er udstedt et tilhold, opholdsforbud eller sket bortvisning.
Det foreslås samtidig, at den gældende bestemmelse om strafskærpelse for stalkinglignende overtrædelser af tilhold, opholdsforbud eller bortvisning i tilholdsloven ophæves.
 Det foreslås for det andet, at forurettede i stalkingsager  på samme måde som f.eks. forurettede i sager om vold  skal have ret til at få beskikket en bistandsadvokat.
 For det tredje foreslås det, at forurettede efter anmodning skal have ret til at blive underrettet ved gerningspersonens løsladelse og udgang.
 For det fjerde foreslås det, at der gives mulighed for videoafhøring af børn under 15 år, hvis barnet eller en af barnets nærmeste er forurettet i en sag om stalking, hvor den mistænkte også er en af barnets nærmeste.
 For det femte foreslås det, at der skal kunne ske varetægtsfængsling i form af en såkaldt retshåndhævelsesarrest, hvis der er særligt bestyrket mistanke om overtrædelse af den foreslåede stalkingbestemmelse, og de øvrige betingelser for varetægtsfængsling er opfyldt.
 Endelig foreslås det for det sjette at indsætte en fire ugers klagefrist i tilholdsloven for at modvirke, at sager om overtrædelser af navnlig tilhold trækker i langdrag og dermed udsætter ofrene for yderligere belastning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
