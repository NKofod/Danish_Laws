Udtalt, at man ikke havde indvendinger imod ændring i forskrifterne  

 for et sygehusinformationssystem, der ville muliggøre registrering af  

 diagnoseoplysninger for somatiske såvel som for psykiatriske afdelinger i  

 samme register.
Henstillet, at visse oplysninger slettes senest et år efter  

 den pågældende patients død.
 Frederiksborg Amtskommune anmodede om en udtalelse vedrørende ændring af  

 forskrifterne for amtskommunens sygehusinformationssystem.  

 Forskriftsændringerne beroede på et ønske om at gøre en registrering af  

 udvidede diagnoseoplysninger om psykiatriske patienter, som med  

 Registertilsynets tilladelse havde været gennemført på forsøgsbasis i  

 perioden fra maj 1984 til juni 1985, permanent som en integreret del af  

 sygehusinformationssystemet.
Det fremgik af en fremsendt rapport over forsøgsregistreringen, at  

 psykiatriske afdelinger hidtil havde foretaget en rutinemæssig registrering i  

 sygehusinformationssystemet i forbindelse med indlæggelse, svarende til hvad  

 der registreres om alle indlagte patienter.
Endvidere havde afdelingerne  

 foretaget indberetning til Det psykiatriske Centralregister.
Fælles for disse  

 registreringer var, at der havde været tale om registreringer af rutinemæssig  

 art for samtlige indlæggelser, men ikke for patienter set i forvisitationen,  

 ambulant eller ved psykiatriske tilsyn.
Amtskommunen fandt, at den nævnte registrering udgjorde et utilstrækkeligt  

 grundlag dels for vurdering af årsagerne til et betydeligt antal  

 genindlæggelser blandt psykiatriske patienter, dels for vurdering af  

 deinstitutionalisering (ikke permanent anbringelse på institution) af de  

 psykiatriske patienter og opbygning af distriktpsykiatrisk service.
Derfor  

 ønskedes den hidtidige registrering udvidet til at omfatte oplysninger om  

 patienters levevilkår, deres kontakt med sundhedssektoren samt oplysninger om  

 multiaksiale diagnoser.
Disse oplysninger ønskedes endvidere registreret også  

 for patienter set i forvisitation, ambulant eller ved psykiatriske tilsyn.
 Af det fremsendte udkast til ændring af forskrifterne fremgik det, at der  

 for de udvidede registreringer om psykiatriske patienter ønskedes fastsat  

 samme sletningsfrist - ti år efter den pågældende patients død - som er  

 gældende for registerets øvrige oplysninger.
 Sagen gav efter Registertilsynets opfattelse anledning til overvejelser af  

 mere principiel karakter, og Registertilsynet anmodede  

 derfor Sundhedsstyrelsen om en udtalelse i sagen.
Af Sundhedsstyrelsens udtalelse fremgik, at Sundhedsstyrelsen ikke nærer  

 større betænkeligheder ved registrering af oplysninger fra somatiske såvel  

 som fra psykiatriske afdelinger i et fælles register.
Sundhedsstyrelsen fandt  

 det ikke muligt i detaljer at vurdere behovet for den  

 af Frederiksborg Amtskommune ønskede registrering om psykiatriske patienter  

 med hensyn til oplysningernes omfang og karakter, men det var  

 dog Sundhedsstyrelsens opfattelse, at de ønskede, supplerende registreringer  

 forekom relevante i forbindelse med behandlingen af psykiatriske patienter.  

 Det fremgik endvidere, at Sundhedsstyrelsen på det foreliggende grundlag ikke  

 så noget væsentligt behov for at gemme de supplerende registreringer i indtil  

 ti år efter den pågældende patients død.
Sundhedsstyrelsen foreslog i stedet,  

 at det mindst en gang årligt undersøges via Det centrale Personregister,  

 hvilke patienter der er døde, hvorefter de supplerende oplysninger for de  

 pågældende slettes.
 Sagen blev behandlet på et registerrådsmøde, hvorefter Registertilsynet  

 udtalte:
»At Registertilsynet ikke har indvendinger imod, at registreringen af  

 de udvidede diagnoseoplysninger om psykiatriske patienter gøres permanent som  

 en integreret del af Frederiksborg Amtskommunes Sygehusinformationssystem  

 (II). Registertilsynet kan tiltræde, at forskrifter for registeret fastsættes  

 i overensstemmelse med det fremsendte udkast, idet man dog skal henstille, at  

 der for de udvidede diagnoseoplysninger om psykiatriske patienter indføjes en  

 bestemmelse, hvorefter disse oplysninger skal slettes senest et år efter den  

 pågældende patients død.« Frederiksborg Amtskommune har efterfølgende  

 ændret registerforskrifterne i overensstemmelse hermed, idet  

 Registertilsynets henstilling vedrørende sletning er fulgt.
Det bemærkes, at  

 registrering af oplysninger om multiaksiale diagnoser alene vil ske som led i  

 et af Den videnskabsetiske Komite godkendt forskningsprojekt, for hvilket der  

 skal være fuld oplysningspligt og samtykke fra den enkelte patient.
 Registertilsynets årsberetning 1986 s. 30.
