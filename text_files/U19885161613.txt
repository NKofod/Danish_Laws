 I følge et protokollat til en kollektiv overenskomst, der for så vidt  

 angår lønbestemmelserne kunne opsiges til udløb tidligst den 31.
marts 1989, skulle der optages forhandlinger om et nyt lønsystem, der  

 skulle være afsluttet senest 1. januar 1988. Efter at det var konstateret, at  

 forhandlingerne ikke førte til et resultat varslede arbejdstagersiden  

 konflikt.
Arbejdsgiversiden indbragte spørgsmålet om konfliktvarslets  

 lovlighed for Arbejdsretten.
Antaget, at det måtte følge af protokollatet, at det var aftalt, at et  

 nyt lønsystem skulle afløse overenskomstens lønsystem inden overenskomsten  

 kunne opsiges til ophør, og at det ikke kunne anses for godtgjort, at  

 parterne havde en fælles forudsætning om, at der ikke var adgang til at  

 iværksætte konflikt, hvis man ikke nåede til et forhandlingsresultat.
Der  

 forelå herefter en interessekonflikt, når enighed ikke var opnået, og  

 konfliktvarslet fandtes under disse omstændigheder ikke at stride imod  

 fredspligten.
 Under denne sag har Dansk Arbejdsgiverforening for Rank Xerox A/S,  

 Ballerup indklaget Landsorganisationen i Danmark for Handels- og  

 Kontorfunktionærernes Forbund i Danmark for Arbejdsretten i anledning af det  

 af Handels- og Kontorfunktionærernes Forbund i Danmark ved skrivelse af 27.  

 juli 1988 fremsatte varsel om strejke og blokade mod Rank Xerox A/S.
 Klagerne har påstået varslet kendt ulovligt.
 Indklagede har påstået frifindelse.
 Sagens nærmere omstændigheder er følgende:
 Mellem Rank Xerox A/S og Handels- og Kontorfunktionærernes Forbund i  

 Danmark (HK) ved Handels- og kontorfunktionærforeningen i København, blev der  

 den 9. juli 1987 indgået aftale om fornyelse af parternes overenskomst.  

 Overenskomsten indeholder i § 2 følgende bestemmelser om lønforhold:
»Lønforhold 1.Overenskomsten er en minimallønsoverenskomst.
 Minimallønnen udgør pr. 1. marts 1987 kr. 12.200,00.
 2.Lønningerne udbetales månedsvis bagud til den pågældendes konto i bank  

 eller sparekasse, således at den er til rådighed den næstsidste arbejdsdag i  

 måneden.
 3.Lønningerne reguleres pr. 1. marts 1987 således:
 Medarbejdere indtil kr. 11.999,00 tillægges kr. 1.200,00 pr. måned.
Medarbejdere fra kr. 12.000,00 til og med kr. 13.000,00 reguleres med 6 %  

 samt derudover kr. 600,00 pr. måned.
Pr. 1.9.1987 reguleres de yderligere med  

 kr. 200,00 pr. måned.
Medarbejdere fra kr. 13.001,00 til kr. 13.999,00 reguleres med 6 % samt  

 derudover kr. 400,00 pr. måned.
Pr. 1.9.1987 reguleres med yderligere kr.  

 200,00 pr. måned.
 Medarbejdere fra kr. 14.000,00 til kr. 14.999,00 reguleres med 6 %.
 Medarbejdere med en månedsløn under kr. 14.999,00, som ikke skal reguleres  

 pr. 1.marts 1987, vil blive reguleret ifølge ovenstående pr. 1. september  

 1987.
4.Udover den angivne minimalløn kan der udbetales tillæg, baseret på den  

 enkelte medarbejders indsats og den eventuelle differentiering af kravene til  

 jobbet inden for den pågældende gruppe, samt speciel erfaring opnået i  

 praksis eller teori.« Samtidig med overenskomsten blev der oprettet følgende protokollat til §  

 2.
»OVERENSKOMSTENS § 2 - LØNFORHOLD Der er mellem nedenstående overenskomstparter enighed om, at der optages  

 forhandlinger om et nyt lønsystem på baggrund af statistiklønninger,  

 jobindhold og det aktuelle lønniveau på arbejdsmarkedet.
Disse forhandlinger skal være afsluttet senest den 1. januar 1988, således  

 at det nye lønsystem træder i kraft pr. 1. marts 1988« Overenskomstens varighed er fastlagt i § 17, der bestemmer:
 »1. Denne overenskomst er gældende indtil den opsiges af en af  

 parterne med 3 måneders varsel til udløbet af en måned, dog tidligst den 31.  

 marts 1991.
 Dog kan overenskomstens § 2 LØNFORHOLD opsiges af en af parterne med 3  

 måneders varsel til udløbet af en måned, dog tidligst den 31. marts 1989.
2. Fremsendes der i henhold til ovennævnte ikke opsigelse til en 31.  

 marts, er der mellem parterne enighed om, at overenskomsten for den  

 efterfølgende tid forlænges på grundlag af, at ændringer, som måtte blive  

 gældende i overenskomstforholdet mellem Dansk Arbejdsgiverforening og  

 Handels- og Kontorfunktionærernes Forbund i Danmark, i forbindelse med  

 lønglidning, dyrtidstillæg, arbejdstid og ferieforhold også får virkning for  

 nærværende overenskomst.« Rank Xerox A/S blev pr. 1. oktober 1987 optaget i Dansk  

 Arbejdsgiverforening.
 Da de i protokollatet nævnte forhandlinger ikke kunne afsluttes inden 1.  

 januar 1988, enedes parterne om at fortsætte forhandlingerne.
På et møde den 26. april 1988 måtte det imidlertid konstateres at enighed  

 ikke kunne opnås.
I et protokollat fra mødet hedder det:
 »Ved en forhandling d.d. mellem nedenstående parter fortsatte  

 drøftelserne om et nyt lønsystem for HK personalet hos Rank Xerox A/S i  

 henhold til protokollat til overenskomsten af 9.7.1987.
 Følgende deltog:
Preben Korreborg Rank Xerox A/S Elo Brokopp Rank Xerox A/S Annie Rosell Rank Xerox A/S-(HK-Klubben) Kirsten Hornbo Rank Xerox A/S-(HK-Klubben) Poul Pedersen HK København John Dybdal HK Forbundet I henhold til protokollatet af 9.7.1987 blev der optaget forhandlinger i  

 juli 1987 om et nyt lønsystem.
Forhandlingerne blev ikke afsluttet inden  

 1.1.1988, som protokollatet foreskriver.
 På denne baggrund blev der mellem parterne opnået enighed om at fortsætte  

 forhandlingerne med henblik på et opnå enighed.
 Efter flere møder kunne enighed ikke opnås.
 HK's synspunkter er følgende:
 Et lønsystem i overensstemmelse med protokollatet af 9.7.1987 skal bygge  

 på statistikløn, jobindhold og aktuel lønniveau på arbejdsmarkedet.
 Det betyder, at medarbejderne vil kende et fremtidigt lønforløb samt  

 fremtidige reguleringsmekanismer.
 Intentionerne i protokollatet af 9.7.87 er, at det nye lønsystem pr.  

 1.3.1988 skulle indeholde lønstigninger pr. 1.3.1988. På den baggrund blev  

 der ikke i overenskomsten aftalt lønstigning pr. 1.3.1988.
 Stillingsbetegnelser i Rank Xerox oversættes til stillingsbetegnelser i en  

 anerkendt lønstatistik.
 HK har foreslået medarbejderne inddelt i 6 grupper med følgende  

 statistiske stillingsbeskrivelser:
I. inkassator II stewardesse III telefonpasser IV indkøbsassistent V a instruktør V b tekniker VI maskinoperatør, driftsplanlægger, programmør, tasteoperatør.
 De statistiske løntal hentes fra DA's lønstatistik henholdsvis median og  

 øvre kvartil for mænd i hovedstaden.
 Rank Xerox har gjort følgende gældende:
 Rank Xerox mener at have opfyldt protokollatet af 9.7.1987 ved at have  

 tilbudt et nyt lønsystem med virkning fra 1.3.1988 -et minimallønsystem, der  

 inddeler medarbejderne i HK-overenskomstområdet i følgende 3 grupper:
Kontorassistent kr. 12.200 Assistent kr. 12.800 Overassistent kr. 13.600 Der er i fastsættelsen af minimallønnen taget hensyn til DA's lønstatistik  

 om funktionærløn af september 1987.
 Der er i forbindelse med indplaceringen taget hensyn til de af  

 medarbejderne udfyldte jobbeskrivelser.
 Der er af hensyn til lønniveau på arbejdsmarkedet taget udgangspunkt i  

 medianlønnen for ovennævnte grupper.
Justering af enkelte medarbejdere indenfor grupperne foretaget i henhold  

 til principper i § 9, stk. 1, pkt.
C vedrørende evt. regulering af løn til  

 enkelte medarbejdere, som er medlemmer af HK-Klubben.
Da enighed ikke kunne opnås, tog HK forbehold for at videreføre sagen  

 fagretsligt på spørgsmålet om at opfylde protokollatet af 9.7.1987.« Den 27. juli 1988 skrev indklagede således til Dansk Arbejdsgiverforening:
 »Da vi ikke i h.t. protokollat af juli 1987 har kunnet indgå et nyt  

 lønsystem med ovennævnte virksomhed til ikrafttrædelse pr. 1. marts 1988, ser  

 vi os nødsaget til at forelægge vor kompetente forsamling forslag om, at der  

 iværksættes strejke og blokade over for virksomheden, der er omfattet af en  

 overenskomst indgået mellem virksomheden og forbundet, fra det tidspunkt og i  

 det omfang som den kompetente forsamling måtte beslutte, hvilket vil blive  

 meddelt i vort 2. strejkevarsel.
Det skal tilføjes, at vi fortsat er villige til at søge sagen løst ad  

 fredelig vej gennem forhandling, og håber det må lykkes at opnå enighed om et  

 nyt lønsystem med et indhold der er i overensstemmelse med protokollatet,  

 således at 2. strejkevarsel kan undgås.« Ved skrivelse af 28. juli 1988 protesterede Dansk Arbejdsgiverforening mod  

 lovligheden af den varslede konflikt.
 Fællesmødet blev afholdt den 3. august 1988. I referatet anføres:
 »Ved et fællesmøde d.d. behandledes en af Dansk Arbejdsgiverforening  

 rejst klage over det af Handels- og Kontorfunktionærernes Forbund i Danmark  

 ved skrivelse af 27. juli 1988 fremsendte 1. strejkevarsel mod Rank Xerox  

 A/S, Borupvang 5, 2750 Ballerup.
 Fra arbejdsgiverside fandt man, at forbundets strejkevarsel var ulovligt,  

 og at man ville indbringe sagen for Arbejdsretten som hastesag.
Fra arbejdstagerside fastholdt man, at strejkevarslet var lovligt, men at  

 man ikke ville fremsende 2. strejkevarsel, inden Arbejdsretten har truffet  

 afgørelse i sagen.« Sagen er herefter ved klageskrift af 8. august 1988 indbragt for  

 Arbejdsretten som hastesag.
 Der er under domsforhandlingen afgivet vidneforklaring af direktør Preben  

 Korreborg, direktør Flemming Johansen, sekretær John Dybdal og sekretær Poul  

 Pedersen.
Preben Korreborg har forklaret, at han tiltrådte som personaledirektør i  

 Rank Xerox den 1. november 1987. Forhandlinger om et nyt lønsystem kom først  

 for alvor igang i januar 1988. Ved overenskomstens § 2 var der givet  

 betydelige lønforhøjelser pr. 1. marts 1987. Der var efter virksomhedens  

 opfattelse ikke plads til yderligere lønstigninger pr. 1. marts 1988. Det var  

 derfor en forudsætning fra virksomhedens side, at det nye lønsystem ikke  

 medførte øgede lønudgifter.
Forhandlingerne strandede på, at HK insisterede  

 på, at det nye system skulle indebære en automatisk taktregulering.
Under  

 forhandlingerne gav Preben Dybdal flere gange udtryk for, at man godt var  

 klar over, at der ikke var konfliktret, selvom forhandlingerne ikke førte til  

 resultat.
Flemming Johansen har forklaret at han var personaledirektør i Rank Xerox  

 indtil 1. november 1987. Man forhandlede allerede forud for juli 1987 om et  

 nyt lønsystem, men da han blev klar over, at disse forhandlinger ikke kunne  

 afsluttes, inden man skulle være færdig med 1987 forhandlingerne, enedes man  

 om at oprette protokollatet af 9. juli 1987. Ønsket om et nyt lønsystem  

 stammede først og fremmest fra HK.
Også fra virksomhedens side var man dog  

 opmærksom på, at der kunne være behov for justeringer, navnlig gennem ændrede  

 indplaceringer.
Man var klar over, at dette kunne medføre lønstigninger for  

 nogle medarbejdere.
Man gjorde det imidlertid klart, at virksomheden ikke  

 kunne acceptere et lønsystem med indbyggede automatiske lønstigninger,  

 ligesom der ikke kunne blive tale om generelle lønstigninger pr. 1. marts  

 1988. Når tidspunktet for afslutningen af forhandlingerne blev fastsat til  

 den 1. januar 1988 og ikrafttræden til den 1. marts 1988, skyldtes det, at  

 der reelt var tale om uafsluttede forhandlinger fra 1987. Det var desuden  

 hensigten, at det nye lønsystem skulle danne grundlag for lønforhandlingerne  

 pr. 1. marts 1989. Efter oprettelsen af protokollatet blev der afholdt et  

 møde, hvor man enedes om at indhente jobbeskrivelser fra medarbejderne for at  

 få et grundlag for drøftelserne om ændrede indplaceringer.
Han har ikke  

 deltaget i andre møder om det nye lønsystem.
John Dybdal har forklaret, at han som sekretær hos indklagede deltog i  

 forhandlingerne i 1987-88, fordi man ikke kunne nå til enighed på lokalt  

 plan.
Forbundets medlemmer havde efterslæb.
Dette var baggrunden for de  

 relativt store lønstigninger pr. 1. marts 1987. Der var enighed om behovet  

 for et nyt lønsystem, der bl.a. skulle føre til, at fremtidige forhandlinger  

 kunne ske ud fra visse på forhånd fastlagte udgangspunkter, som man hidtil  

 havde savnet.
Dette er baggrunden for protokollatets henvisning til  

 statistiklønninger og det aktuelle lønniveau på arbejdsmarkedet.
Desuden  

 skulle »jobindhold« indgå som et element i systemet.  

 Afslutningsdatoen for forhandlingerne blev valgt dels for at fremme  

 forhandlingerne, dels fordi der, hvis forhandlingerne var færdige 1. januar,  

 ville være tid til at bringe det nye system på plads pr. 1. marts.
Når der  

 ikke i overenskomstens § 2 blev medtaget bestemmelser om lønregulering pr. 1.  

 marts 1988, skyldtes det, at § 2 pr. denne dato skulle erstattes af det nye  

 system, som ville gøre det muligt også at tage højde for lønreguleringer.  

 Hvis man ikke var nået til enighed om protokollatet, ville HK have insisteret  

 på lønreguleringer pr. 1. marts 1988, på linje med hvad der er hjemlet i  

 Landsoverenskomsten.
Fra forbundets side var der således ikke nogen  

 forhåndsaccept af, at det nye lønsystem ikke måtte være dyrere for  

 virksomheden.
Adgangen efter overenskomstens § 17 til at opsige § 2 pr. 1.  

 marts 1989 kunne herefter benyttes, hvis der viste sig at være uforudsete  

 skævheder i det nye lønsystem.
Materiale i form af jobbeskrivelser forelå i  

 september 1988. Der kom dog ikke gang i forhandlingerne før efter nytår, idet  

 man fra virksomhedens side gentagne gange aflyste berammede møder under  

 påberåbelse af andre presserende arbejdsopgaver.
Spørgsmålet om konfliktret  

 blev hverken drøftet eller overvejet forud for oprettelsen af protokollatet,  

 idet man ville forhandle i en positiv ånd og havde en klar forventning om, at  

 forhandlingerne ville føre til resultat.
Spørgsmålet om konfliktret blev  

 heller ikke berørt under forhandlingerne i foråret 1988, og man har ikke fra  

 HK's side givet afkald på konfliktretten.
Poul Pedersen, der er sekretær i HK's Københavnsafdeling har forklaret, at  

 han deltog i forhandlingerne i 1987-88. Der var i foråret 1987 et betydeligt  

 lønefterslæb på virksomheden.
Dette var baggrunden for lønstigningerne pr. 1.  

 marts 1987. Problemerne omkring lønregulering pr. 1. marts 1988 skulle dækkes  

 af protokollatet.
Spørgsmålet om konfliktret blev ikke på noget tidspunkt  

 berørt under forhandlingerne, hverken fra forbundets eller virksomhedens  

 side.
Til støtte for påstanden har klagerne anført, at protokollatet intet  

 nævner om konfliktret.
Der er tale om en hensigtserklæring, som har  

 forpligtet begge parter til loyalt at forsøge at opnå enighed.
Denne  

 forpligtelse har virksomheden fuldt ud levet op til.
Det var fra  

 virksomhedens side en klar og tilkendegiven forudsætning, at det nye  

 lønsystem ikke skulle indebære generelle lønstigninger, idet der efter de  

 betydelige forhøjelser pr. 1. marts 1987 ikke var plads til generelle  

 stigninger pr. 1. marts 1988. Det er indklagede, der gennem krav om  

 taktregulering har bevirket, at man ikke kunne nå et resultat.
Af overenskomstens § 17, pkt. 1, fremgår udtrykkeligt, at § 2 tidligst kan  

 opsiges pr. 1. marts 1989. § 17, pkt. 1 ville savne mening, hvis den  

 manglende enighed om et nyt lønsystem skulle give adgang til at iværksætte  

 konflikt.
Hvis dette var indklagedes intention, burde man have bragt det frem  

 og have foranlediget, at der blev indsat en bestemmelse herom i  

 protokollatet.
Når dette ikke er sket, må det komme indklagede til skade.
Det  

 er indklagede, som har bevisbyrden for, at der - uanset at overenskomsten  

 stadig er løbende og fredspligten efter Hovedaftalen således er gældende -  

 skulle være indrømmet indklagede ret til at iværksætte konflikt.
Det må også  

 tages i betragtning, at forhandlingerne ifølge protokollatet ikke drejede sig  

 om lønnens størrelse, men om et nyt lønsystem.
Når man ikke har kunnet blive  

 enige, må konsekvensen være, at det hidtidige system, d.v.s. overenskomstens  

 § 2, er gældende, indtil indklagede måtte benytte sig af sin adgang til at  

 opsige § 2.
Klagerne har endelig henvist til landsoverenskomstens § 2a.
Efter denne  

 bestemmelse omskrives en overenskomst med indklagede og en virksomhed, der  

 indmelder sig i Dansk Arbejdsgiverforening/Butiks og Kontorvirksomheders  

 Arbejdsgiverforening til landsoverenskomsten.
Omskrivning sker »fra  

 overenskomstens udløbstid.« Hvis indklagede får medhold i, at § 2 som  

 følge af protokollatet er ophørt pr. 1. marts 1988, må landsoverenskomstens §  

 2 eller dennes analogi føre til, at landsoverenskomstens lønsatser træder i  

 kraft, når der - som det er tilfældet - ikke er opnået enighed om et nyt  

 lønsystem.
Også dette må føre til, at der ikke er konfliktret.
Indklagede har til støtte for frifindelsespåstanden anført, at det klart  

 fremgår af protokollatet, at det hidtidige lønsystem pr. 1. marts 1988 skulle  

 erstattes af et nyt system.
Hvis der som hævdet af klager alene er tale om en  

 hensigtserklæring, ville der ikke have været grund til at fastsætte bestemte  

 datoer for afslutningen af forhandlingerne, henholdsvis for det nye systems  

 ikrafttræden.
Der er ingen modstrid mellem indklagedes forståelse af  

 protokollatet og overenskomstens § 17, pkt. 1. Det nye lønsystem skulle være  

 på plads pr. 1. marts 1988, og det er derfor ganske naturligt, at begge  

 parter havde opsigelsesadgang pr. 1. marts 1989, en opsigelsesadgang som  

 kunne blive aktuel, hvis man var utilfreds med systemet.
Det må efter  

 bevisførelsen lægges til grund, at spørgsmålet om generelle lønstigninger pr.  

 1. marts 1988 skulle indgå i forhandlingerne, og at dette var baggrunden for,  

 at der ikke i § 2 blev medtaget bestemmelser om lønregulering pr. denne dato.
Protokollatet lagde således op til et nyt lønsystem pr. 1. marts 1988. Når  

 enighed ikke har kunnet opnås, må hver af parterne være berettiget til at  

 iværksætte konflikt til understøttelse af sine synspunkter.
Der er tale om en  

 klar interessekonflikt.
Iværksættelse af konflikt er derfor ikke i strid med  

 fredspligten og kræver ikke udtrykkelig vedtagelse.
Tværtimod må der være en  

 formodning for konfliktret, og klager kan derfor ikke påberåbe sig, at  

 indklagede ikke udtrykkelig har sikret sig en sådan ret.
Klager har ikke  

 godtgjort, at indklagede skulle have givet afkald på konfliktretten.
 Landsoverenskomstens § 2a kan ikke hverken direkte eller analogt bringes i  

 anvendelse, da omskrivning efter § 2a er betinget af, at særoverenskomsten er  

 udløbet, hvilket ikke er tilfældet.
 Arbejdsretten skal udtale:
Ifølge protokollatet af 9. juli 1987 skal forhandlingerne om et nyt  

 lønsystem »være afsluttet senest den 1. januar 1988, således at det nye  

 lønsystem træder i kraft pr. 1. marts 1988.« Det findes at følge heraf,  

 at det i overenskomstens § 2 fastlagte lønsystem skulle afløses af et nyt  

 system pr. 1. marts 1988. Der kan således ikke gives klager medhold i, at  

 protokollatet alene skulle være udtryk for en hensigtserklæring, som  

 forpligtede parterne til loyalt at gå ind i forhandling, men ikke knyttede  

 nogen retsvirkning til den manglende opnåelse af et forhandlingsresultat.
Som  

 anført af indklagede kan en sådan fortolkning heller ikke udledes af  

 overenskomstens § 17, pkt. 1. Efter bevisførelsen kan det ikke anses for  

 godtgjort, at parterne var enige om eller havde en fælles forudsætning om, at  

 det nye lønsystem ikke måtte indebære generelle lønstigninger pr. 1. marts  

 1988 eller om, at der ikke var adgang til at iværksætte konflikt, hvis man  

 ikke nåede til et forhandlingsresultat.
Når enighed ikke er opnået,  

 foreligger der en interessekonflikt.
 Under disse omstændigheder findes det ikke at stride mod fredspligten, at  

 indklagede - selvom der ikke udtrykkeligt er taget stilling til spørgsmålet -  

 har varslet konflikt til understøttelse af sine krav med hensyn til indholdet  

 af et nyt lønsystem.
 Som sagen foreligger, findes landsoverenskomstens § 2a ikke at kunne føre  

 til et andet resultat.
 Indklagedes frifindelsespåstand tages herefter til følge.
 T h i k e n d e s f o r r e t :
 Indklagede, Handels- og Kontorfunktionærernes Forbund i Danmark,  

 frifindes.
 I sagsomkostninger betaler klagerne, Dansk Arbejdsgiverforening, 2.000 kr.  

 til Arbejdsretten.
 (* 1) Henvisninger: Per Jacobsen s.237, Knud Illum s.109 og s.246.
