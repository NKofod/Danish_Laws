(Til samtlige kommunalbestyrelser og  

 amtsråd) Med henblik på den forestående konstitution i de nyvalgte  

 kommunalbestyrelser og amtsråd i begyndelsen af december følger hermed en  

 oversigt over den lovgivning, hvorefter kommunalbestyrelser og amtsråd skal  

 udpege kommunalbestyrelsesmedlemmer og amtsrådsmedlemmer til udvalg, nævn,  

 kommissioner m.v.
 Oversigten er udarbejdet pr. 1. november 1989, men indeholder tillige  

 vedtagne love og lovændringer, der træder i kraft den 1. januar 1990.
 Oversigten indeholder en angivelse af de tilfælde, hvor der i lovgivningen  

 er krav om, at kommunalbestyrelser og amtsråd skal foretage udpegningen  

 blandt deres medlemmer.
Herudover kan der imidlertid være en pligt til at udpege  

 kommunalbestyrelsesmedlemmer og amtsrådsmedlemmer efter regler, som  

 kommunalbestyrelserne og amtsrådene selv har vedtaget, eventuelt med  

 godkendelse af den kommunale tilsynsmyndighed eller en anden myndighed.
Dette  

 gælder eksempelvis vedtægter for kommunale fællesskaber, selvejende  

 institutioner m.v.
Med udsendelsen af oversigten ønsker Indenrigsministeriet at henlede  

 opmærksomheden på, at der i lovgivningen kun er få krav om, at  

 kommunalbestyrelser og amtsråd skal udpege kommunalbestyrelsesmedlemmer og  

 amtsrådsmedlemmer til udvalg, nævn, kommissioner m.v.
Kommunalbestyrelser og  

 amtsråd har derfor i meget vidt omfang mulighed for at udpege ikke-medlemmer  

 til sådanne organer.
 I det omfang, der i henhold til andre regler skal udpeges  

 kommunalbestyrelsesmedlemmer og amtsrådsmedlemmer, f.eks. til  

 institutionsbestyrelser og fællesskabsbestyrelser, vil der kunne være  

 anledning til at overveje, om der fortsat bør gælde sådanne krav.  

 Beslutninger om ændringer i vedtægter m.v., der muliggør, at ikke-medlemmer  

 kan udpeges til bestyrelser, udvalg m.v., kan dog ikke træffes på det  

 konstituerende møde.
 Indenrigsministeriet skal således anbefale, at kommunalbestyrelserne og  

 amtsrådene ved konstitutionen i videst muligt omfang udpeger ikke-medlemmer  

 til varetagelse af kommunale hverv, og at det i øvrigt undersøges og  

 overvejes, om der bør ske en ophævelse af ikke-lovbestemte krav om, at der  

 skal udpeges kommunalbestyrelsesmedlemmer og amtsrådsmedlemmer.
Ved at udpege ikke-medlemmer til kommunale hverv kan man lette den  

 arbejdsbyrde, der hviler på det enkelte medlem.
Dette vil dels generelt  

 forbedre arbejdsvilkårene for de valgte kommunalbestyrelsesmedlemmer og  

 amtsrådsmedlemmer, dels muliggøre, at de valgte kan koncentrere deres  

 arbejdsindsats om de egentlige kommunalpolitiske opgaver i  

 kommunalbestyrelsen og amtsrådet samt i disses udvalg.
Ved i videre omfang at udpege ikke-medlemmer og ved en udstrakt  

 uddelegering af opgaver og ansvar, herunder øget selvforvaltning og  

 brugerindflydelse, vil der opnås en meget væsentlig aflastning af de  

 folkevalgte, hvilket også på længere sigt vil betyde bedre og bredere  

 rekruttering til de kommunale råd.
Samtidig vil de her nævnte initiativer på  

 at inddrage en større og bredere personkreds styrke nærdemokratiet og  

 interessen for det kommunalpolitiske arbejde.
Med venlig hilsen Thor Pedersen/ Emil le Maire Bilag Indenrigsministeriet Den 1. november 1989 Oversigt over den lovgivning (incl. love med ikrafttræden den 1. januar  

 1990), hvorefter kommunalbestyrelser og amtsråd skal udpege  

 kommunalbestyrelsesmedlemmer og amtsrådsmedlemmer til udvalg, nævn,  

 kommissioner m.v.
