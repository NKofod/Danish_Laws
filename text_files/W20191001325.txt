Ankestyrelsens principmeddelelse 59-19 om anbragte børn - samvær - afbrydelse af kontakten - børn og unge-udvalgets kompetence - digital kommunikation Principmeddelelsen fastslår Anbragte børn har ret til samvær og kontakt med forældre og netværk.
Når der er behov for det, skal kommunen træffe afgørelse om de nærmere vilkår for samværet og kontakten.
Kommunen kan ikke træffe afgørelse om, at samvær og kontakt finder sted mindre end en gang om måneden.
En sådan afgørelse sidestilles med en afbrydelse af samværet eller kontakten og skal træffes af børn og unge-udvalget.
Kontakt skal forstås som alle former for kontakt, der ikke er fysisk samvær.
Det kan f.eks. være kontakt via breve, sms, telefonopkald, sociale medier og digital kommunikation gennem levende billeder og lignende.
I den konkrete sag havde kommunen truffet afgørelse om, at borgeren kun kunne have kontakt via Facetime med sit anbragte barn én gang i en periode på adskillige måneder.
Ankestyrelsen vurderede, at der var tale om en afbrydelse af kontakten, idet kontakten er fastsat til mindre end en gang om måneden.
Kommunen havde derfor ikke kompetence til at træffe afgørelsen.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at afklare, hvorledes kontakt reguleres efter servicelovens § 71.
Reglerne Love og bekendtgørelser Lov om social service (serviceloven), senest bekendtgjort i lovbekendtgørelse nr. 798 af 7. august 2019.
 § 71, stk. 1 og 2, om samvær med et anbragt barn  § 71, stk. 3, 2. pkt., jf. 1. pkt., om afbrudt samvær og kontakt Praksis Gældende:
 Følgende principafgørelser er brugt ved afgørelsen og gælder stadig:
 46-18: Afgørelse om afbrydelse af samvær skal træffes af børn og unge-udvalget.
 Kasserede:
 Følgende principafgørelser er kasserede og gælder ikke længere (historisk):
 20-18: Afgørelse om afbrydelse af telefonkontakt, mens sms-kontakt opretholdes, sidestilles med en afgørelse om afbrydelse af forbindelsen, hvorfor afgørelsen skal træffes af børn og unge-udvalget.
Der er tale om en ændring af gældende praksis.
Praksisændringen har virkning for fremtiden.
 Ankestyrelsen har ikke andre principafgørelser på området.
Vejledninger Vi har også anvendt vejledning nr. 9142 af 26. februar 2019 til serviceloven  Pkt. 466 og pkt. 470, om regulering af samvær og kontakt Den konkrete afgørelse A har klaget over K kommunes afgørelse om fastsættelse af As samvær med barn B.
Kommunen afgjorde sagen den 28. september 2018.
 Ankestyrelsen har nu afgjort sagen i møde.
 Resultatet er:
 Kommunen skal behandle sagen igen for så vidt angår kontakt via Facetime Det betyder, at vi hjemviser sagen om kontakt via Facetime mellem A og B til ny behandling.
Kommunen skal afgøre sagen om kontakt via Facetime på ny.
Kommunen skal forelægge sagen for børn og unge-udvalget, hvis kommunen fortsat vurderer, at kontakt via Facetime mellem A og B skal være mindre end én gang hver fjerde uge.
 Der var enighed på mødet.
Begrundelse for afgørelsen Sådan vurderer vi sagen Vi vurderer, at kommunens afgørelse er ugyldig, idet kontakten via Facetime mellem A og B må anses for afbrudt.
 Vi finder, at manglerne er så alvorlige, at afgørelsen ikke kan opretholdes, som den er.
Hvad er afgørende for resultatet A anmoder om Facetime med B forud for kommunens afgørelse af 28. september 2018. Kommunen træffer afgørelse om, at A kun må facetime en gang i perioden, og at det er i juli måned 2019.
Kommunen kan ikke træffe afgørelse om, at samvær eller kontakt med forældre eller netværk kun må finde sted mindre end én gang hver fjerde uge.
Samvær eller anden kontakt, der finder sted mindre end en gang hver fjerde uge, sidestilles med afbrydelse af forbindelsen.
Sådanne afgørelser kan kun træffes af børn og unge-udvalget efter indstilling fra kommunen.
Dette fremgår af servicelovens § 71, stk. 2.
 Vi henviser i den forbindelse til Ankestyrelsens principafgørelse 46-18.
 Det forhold, at kommunen vælger at træffe afgørelse om afbrydelse af kontakt via Facetime, er derfor et forhold, som skal behandles efter serviceloven § 71, stk. 3. En sådan afgørelse skal træffes af børn og unge-udvalget.
Vi hjemviser derfor kommunens afgørelse.
Hvis kommunen stadig mener, at kontakt via Facetime mellem A og B skal være afbrudt, skal kommunen forelægge sagen for børn og unge-udvalget.
 Oplysningerne fremgår særligt af samværsafgørelsen af 28. september 2018.
Om reglerne Børn og unge, der er anbragt uden for hjemmet, har ret til samvær og kontakt med deres forældre og netværk.
Netværket kan bl.a. være søskende, bedsteforældre, andre familiemedlemmer og venner.
Kommunen træffer afgørelse om omfanget af samværet og kontakten.
Kommunen kan også fastsætte de nærmere vilkår for samværet, fx hvor samværet skal foregå.
 Hensynet til barnet eller den unge og til formålet med anbringelsen er vigtigere end forældrenes ønske om kontakt og samvær.
 Kommunen kan ikke træffe afgørelse om, at samvær eller kontakt med forældre eller netværk kun må finde sted mindre end en gang om måneden.
Samvær eller anden kontakt, der finder sted mindre end en gang om måneden, sidestilles med afbrydelse af forbindelsen.
Sådanne afgørelser kan kun træffes af børn og unge-udvalget efter indstilling fra kommunen.
Mødebehandling Sagen er behandlet på møde.
På mødet stemmer deltagerne om resultatet.
 Der er enighed om afgørelsen.
