Skriftlig fremsættelse (14. november 2013) Ministeren for fødevarer, landbrug og fiskeri (Karen Hækkerup):
 Herved tillader jeg mig for Folketinget at fremsætte:
Forslag til lov om ændring af lov om hold af dyr (Bemyndigelse til etablering af Veterinærfond og hen-læggelse af kompetence til at udstede identifika-tionsdokument for enhovede dyr til privat institution) (Lovforslag nr.
L 75) Lovforslaget indeholder to elementer.
Et af formålene med forslaget er at etablere en Veterinærfond til at finansiere udgifterne til overvågning og bekæmpelse af dyresygdomme og zoonoser (sygdomme, der kan overføres fra dyr til mennesker), hvortil der kan hjemsøges EU-medfinansiering.
EU-medfinansiering er et tilskud til medlemsstaterne fra EU-Kommissionen i forbindelse med den lovpligtige overvågning eller bekæmpelse, som er betinget af, at medlemsstaterne afholder udgifterne.
 For fortsat at kunne hjemsøge EU-medfinansiering etableres derfor en Veterinærfond, som vil opfylde kravet om, at medlemsstaten har afholdt alle udgifter til overvågning og bekæmpelse, når der ansøges om EU-medfinansiering.
Finansiering af Veterinærfonden vil ske via et tilskud fra Fødevarestyrelsen, hvorefter Fødevarestyrelsen opkræver et gebyr, som svarer til dette tilskud.
Gebyret skal således finansiere Veterinærfondens udgifter, hvilket svarer til de udgifter, som erhvervet hidtil har haft til overvågning og bekæmpelse, samt en udgift til administration af Veterinærfonden.
 Gebyret opkræves fra besætningsejere med dyrearter, der er omfattet af den lovpligtige overvågning eller bekæmpelse af dyresygdomme eller zoonoser, hvortil der kan hjemsøges EU-medfinansiering.
 Det andet element vedrører en hjemmelsmæssig præcisering af, at ministeren kan henlægge sin beføjelse til at udstede identifikationsdokument for enhovede dyr (hestepas) til en privat institution, herunder om opkrævning af gebyrer for udstedelse af hestepas.
Hestepasset indeholder fødevarekædeoplysninger i form af visse medicinoptegnelser, der viser, hvorvidt en hest er udelukket fra konsum, og identifikationsdokumentet har derfor stor betydning for fødevaresikkerheden.
På den baggrund vurderes det, at der er behov for en klarere og mere præcis hjemmel til fastsættelse af regler vedrørende det udstedende organs beføjelser.
 Endvidere foreslås der fastsat regler om klageadgang m.v. vedrørende den private institutions afgørelser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
