Betænkning afgivet af Erhvervs-, Vækst- og Eksportudvalget den 31. januar 2019 Betænkning over Forslag til lov om ændring af udbudsloven [af erhvervsministeren (Rasmus Jarlov)]:
1. Ændringsforslag Erhvervsministeren har stillet 1 ændringsforslag til lovforslaget.
2. Udtalelse fra erhvervsministeren Erhvervsministeren har over for udvalget oplyst følgende:
 »Jeg skal hermed anmode om, at følgende præcisering af de specielle bemærkninger til § 160, stk. 1, 1. pkt., om, hvordan denne bestemmelse skal forstås i forhold til sortimentsudbud, optages i udvalgets betænkning.
Ved sortimentsudbud kan ordregiveren vælge kun at inddrage en (repræsentativ) delmængde af varesortimentet, i det følgende betegnet som varekurv, til at foretage en evaluering af f.eks. tilbuddenes samlede kvalitet.
Hvis tilbudsgiverne i disse tilfælde, inden tilbuddene afgives, ikke kun har kendskab til, hvordan denne varekurv udvælges, men også har kendskab til den endelige sammensætning af varekurven, kan det have negative konsekvenser for den samlede pris og kvalitet i tilbuddene.
Hvis tilbudsgiverne således på forhånd ved, hvilke varer der vil indgå i evalueringen af den samlede kvalitet, er der  stik imod hensigten med at gennemføre et udbud  incitament til kun at afgive tilbud med f.eks. god kvalitet på den del af varerne, der indgår i evalueringen, og billigere vare med en dårlig kvalitet på den del af varerne, der ikke indgår i evalueringen.
Det skal på den baggrund præciseres, at det i forbindelse med sortimentsudbud, hvor f.eks. kvalitetsvurderingen foretages på baggrund af en udvalgt varekurv, således ikke er hensigten med den foreslåede bestemmelse i § 160, stk. 1, 1. pkt., at ordregiveren på forhånd skal oplyse om, hvilke varer der vil danne grundlag for evalueringen ved at indgå i en eventuel varekurv.
Bestemmelsen stiller i sådanne situationer alene krav om, at ordregiveren entydigt og klart har beskrevet, hvilken fremgangsmåde der vil blive anvendt til at udvælge varerne i varekurven, således at den endelige sammensætning af varekurven blot vil være en direkte konsekvens af beskrivelsen uden mulighed for efterfølgende ændringer af denne fremgangsmåde.
Fremgangsmåden til at sammensætte varekurven skal i øvrigt være egnet til at identificere det økonomisk mest fordelagtige tilbud, overholde de forvaltningsretlige principper, overholde udbudslovens øvrige regler mv.
Såfremt fremgangsmåden til at sammensætte varekurven afhænger af de indkomne tilbud, henvises til lovforslagets § 160, stk. 1, 2. pkt.« 3. Indstillinger Et flertal i udvalget (udvalget med undtagelse af EL)  indstiller lovforslaget til vedtagelse med det stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Enhedslisten Enhedslistens medlemmer af udvalget mener, at erhvervsministeren bør trække lovforslaget tilbage og afvente den aftalte evaluering af udbudsloven i 2020. Der fremlægges heller ikke dokumentation for, at ændringerne er nødvendige, og lovforslaget bygger på antagelser.
Enhedslisten deler den kritik, som en række høringsparter fremfører.
Især er kritikken fra Moderniseringsstyrelsen bemærkelsesværdig, idet styrelsen mener, at lovforslaget vil føre til mere bureaukrati, større udarbejdelse og evaluering af udbudsmaterialet, overimplementering af EU-regler og øget fare for, at udbyderen må annullere udbud.
Andre høringssvar, herunder fra Transport-, Bygnings- og Boligministeriet er også kritiske.
Det anføres, at faren for fejl øges, lige som det vurderes, at risikoen stiger for, at tilbudsgiveren kan spekulere i evalueringskriterierne.
5. Ændringsforslag med bemærkninger Ændringsforslag Til titlen Af erhvervsministeren, tiltrådt af udvalget:
 1) Titlen affattes således:
»Forslag til Lov om ændring af udbudsloven (Offentliggørelse af alle dele af evalueringsmodellen og krav om evaluering af kvalitet uden kendskab til pris ved visse større bygge- og anlægskontrakter)«.
[Præcisering af lovforslagets titel] Bemærkninger Til nr. 1 Med ændringsforslaget foretages en ændring, så det kommer til at fremgå af lovforslagets titel, at der med lovforslaget foretages ændringer af udbudsloven, der indebærer offentliggørelse af alle dele af evalueringsmodellen og evaluering af kvalitet uden kendskab til pris ved visse større bygge- og anlægskontrakter.
6. Udvalgsarbejdet Lovforslaget blev fremsat den 12. december 2018 og var til 1. behandling den 18. december 2018. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og erhvervsministeren sendte den 12. oktober 2018 dette udkast til udvalget, jf.
ERU alm. del  bilag 14. Den 11. december 2018 sendte erhvervsministeren høringssvarene og et høringsnotat til udvalget.
Bilag Under udvalgsarbejdet er der omdelt 8 bilag på lovforslaget.
Spørgsmål Udvalget har under udvalgsarbejdet stillet 5 spørgsmål til erhvervsministeren til skriftlig besvarelse, som ministeren har besvaret.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Merete Dea Larsen (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Carl Holst (V) Hans Christian Schmidt (V) Erling Bonnesen (V) Jane Heitmann (V) May-Britt Kattrup (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Rasmus Horn Langhoff (S) Thomas Jensen (S) Malou Lunderød (S) Pelle Dragsted (EL) Rune Lund (EL) Rasmus Nordqvist (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
