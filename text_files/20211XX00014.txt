Skriftlig fremsættelse (6. oktober 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om forbrugeraftaler og lov om aftaler og andre retshandler på formuerettens område (Ændring af reglerne om forbrugeraftaler som følge af implementering af visse dele af direktivpakken New Deal for Consumers (moderniseringsdirektivet) og ændringer af forbrugerbeskyttende regler, der falder uden for implementering af moderniseringsdirektivet) (Lovforslag nr.
L 16) Lovforslaget har til formål at gennemføre visse dele af direktivpakken New Deal for Consumers (2019/2161/EU) (herefter moderniseringsdirektivet), i dansk ret.
Derudover foretages der en række ændringer af forbrugeraftaleloven og aftaleloven, der falder uden for gennemførelsen af moderniseringsdirektivet, men som vurderes hensigtsmæssige at medtage.
Det er vigtigt for regeringen at sikre en fortsat høj forbrugerbeskyttelse og gode vilkår for det danske erhvervsliv.
Forbrugeraftalereglerne berører alle danske borgere og virksomheder, og det er derfor vigtigt for regeringen at sikre, at der er den rette balance mellem hensynet til forbrugerne og hensynet til erhvervslivet.
Det ene kan og bør ikke eksistere uden det andet.
I foråret 2020 nedsatte jeg et uafhængigt, sagkyndigt udvalg, som skulle overveje, hvordan bl.a. moderniseringsdirektivet bedst kunne gennemføres i dansk ret.
Udvalget afgav delbetænkning II inklusiv et lovudkast om gennemførelse af moderniseringsdirektivet den 12. juli 2021. Med udvalgets anbefalinger har regeringen fået et solidt fundament at stå på, når de vigtige regler om forbrugeraftaler skal gennemføres i Danmark.
 Lovforslaget svarer med visse tekniske tilpasninger til det lovudkast, som indgik i delbetænkning II om gennemførelse af visse dele af direktivpakken New Deal for Consumers (nr. 1577/2021). Delbetænkningen inklusiv udvalgets lovudkast har været i offentlig høring fra den 12. juli 2021 til den 23. august 2021. Da det fremsatte lovforslag i høj grad svarer til udvalgets lovudkast, har regeringens lovforslag ikke været i yderligere høring.
Det foreslås bl.a. at anvendelsesområdet for reglerne om forbrugeraftaler i forbrugeraftaleloven tilpasses, således at reglerne udtrykkeligt kommer til at gælde for køb af digitalt indhold og digitale tjenester, herunder når forbrugeren betaler med personoplysninger, medmindre oplysningerne udelukkende behandles med henblik på levering af det digitale indhold eller den digitale tjeneste eller for at give mulighed for at opfylde retlige krav.
Det betyder, at der i store træk vil komme til at gælde de samme regler, uanset om forbrugeraftalen angår en vare eller digitalt indhold og digitale tjenester.
Det foreslås endvidere at indføre yderligere oplysningspligter for erhvervsdrivende om bl.a. personaliserede priser ved automatiseret beslutningstagning (dvs. hvor erhvervsdrivende personaliserer priser til specifikke forbrugere f.eks. på baggrund af data, som den erhvervsdrivende har indsamlet om forbrugeren (profilering)), og onlinemarkedspladser.
Dette betyder bl.a. at onlinemarkedspladser skal oplyse forbrugeren om, hvorvidt den person, forbrugeren indgår aftalen med, er erhvervsdrivende eller ej.
Derudover foreslås der ændringer i reglerne relateret til forbrugerens fortrydelsesret, så disse opdateres og tilpasses i forhold til den teknologiske udvikling.
Det foreslås tillige at indføre bødestraf for overtrædelse af en stor del af de forbrugerbeskyttende regler i forbrugeraftaleloven samt ved erhvervsdrivendes brug af urimelige kontraktvilkår i strid med aftaleloven.
Som en nyskabelse foreslås der indførelse af maksimumsbøder ved såkaldte udbredte overtrædelser og overtrædelser med EU-dimension.
Der foreslås således bestemmelser om bødestraf på maksimum 4 pct. af den erhvervsdrivendes årlige omsætning i den eller de berørte medlemsstater eller maksimum 2 mio. euro, hvis oplysninger om omsætningen ikke er tilgængelige.
Endelig foreslås der med lovforslaget en række yderligere ændringer af forbrugeraftaleloven og aftaleloven, som ikke vedrører gennemførelsen af moderniseringsdirektivet.
Disse forslag til ændringer har således ikke været en del af udvalgets arbejde.
De supplerende forslag til ændringer har været sendt i selvstændig høring fra den 12. juli 2021 til den 23. august 2021.
Ændringerne har til formål bl.a. at imødekomme en åbningsskrivelse fra EU-Kommissionen, som omhandler den danske implementering af forbrugerrettighedsdirektivet, at bringe visse bestemmelser i overensstemmelse med EU-Domstolens retspraksis samt at foretage en række ændringer af mere teknisk karakter.
Derudover foreslås det at indsætte en bestemmelse i forbrugeraftaleloven, hvorefter forbrugere kan opsige en aftale om et løbende abonnement på samme medie eller tekniske platform, som aftalen er indgået på.
Dette vil sikre forbrugere en nem adgang til at opsige løbende abonnementer.
Implementeringsfristen for moderniseringsdirektivet er den 28. november 2021. Regeringen ønsker derfor, at lovforslaget vedtages inden da, så man fra dansk side kan overholde de EU-retlige forpligtelser.
Lovforslaget skal ifølge direktivet træde i kraft den 28. maj 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
