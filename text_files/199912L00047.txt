Fremsat den 13. oktober 1999 af arbejdsministeren (Ove  

 Hygum) Forslag til Lov om udstationering af lønmodtagere1) Kapitel 1 Lovens område § 1. §§ 2-6 finder anvendelse i situationer, hvor  

 virksomheder i forbindelse med levering af tjenesteydelser udstationerer  

 lønmodtagere til Danmark.
 Stk. 2. § 7 finder anvendelse i situationer, hvor  

 personer er eller har været udstationeret til et andet land, der har  

 gennemført Europaparlamentet og Rådets direktiv 96/71/EF om  

 udstationering af arbejdstagere som led i udveksling af tjenesteydelser.
 Stk. 3. Loven finder ikke anvendelse på virksomheder  

 inden for handelsflåden for så vidt angår  

 besætningen.
 § 2. Denne lov berører ikke anvendelsen af  

 ILO-konvention nr. 94 af 1949 om arbejdsklausuler i offentlige  

 kontrakter.
Kapitel 2 Udstationering i Danmark § 3. Ved en i Danmark udstationeret lønmodtager  

 forstås en lønmodtager, som sædvanligvis udfører  

 sit arbejde i et andet land end Danmark, og som midlertidigt udfører  

 arbejde i Danmark.
 § 4. En virksomhed anses for at udstationere  

 lønmodtagere til Danmark i følgende situationer:
 1)	Når virksomheden for egen regning og under egen ledelse  

 udstationerer en lønmodtager i forbindelse med udførelse af en  

 tjenesteydelse for en modtager af tjenesteydelsen, der driver virksomhed i  

 Danmark.
 2)	Når virksomheden udstationerer en lønmodtager på  

 et forretningssted, i en virksomhed inden for samme koncern eller i en  

 virksomhed, der på lignende måde har tilknytning til den  

 virksomhed, der foretager udstationeringen.
 3)	Når virksomheden i sin egenskab af vikarbureau eller anden  

 virksomhed, der stiller lønmodtagere til rådighed, udstationerer  

 en lønmodtager i en brugervirksomhed.
 Stk. 2. Det er en betingelse for, at en udstationering er  

 omfattet af stk. 1, at der består et ansættelsesforhold  

 mellem lønmodtageren og den udstationerende virksomhed eller en anden  

 virksomhed, der har stillet lønmodtageren til rådighed for den  

 udstationerende virksomhed.
 § 5. Når en virksomhed udstationerer en  

 lønmodtager i Danmark finder følgende regler anvendelse, uanset  

 hvilket lands ret der i øvrigt regulerer  

 ansættelsesforholdet:
 1)	Lov om arbejdsmiljø.
 2)	Lov om ligebehandling af mænd og kvinder med hensyn til  

 beskæftigelse og barselsorlov m.v., bortset fra de bestemmelser i denne  

 lovs kapitel 3 der vedrører ret til fravær for andre end gravide  

 kvinder eller kvinder, der lige har født.
 3)	Lov om lige løn til mænd og kvinder.
 4)	Funktionærlovens § 7 for så vidt den  

 pågældende opfylder betingelserne i funktionærlovens  

 § 1.
 5)	Lov om forbud mod forskelsbehandling på arbejdsmarkedet  

 m.v.
 § 6. Hvis den lovgivning, der i øvrigt finder  

 anvendelse på ansættelsesforholdet, er mindre gunstig for  

 lønmodtageren med hensyn til længden af ferie og betaling herfor  

 end ferielovens §§ 6, 12 og 14, skal arbejdsgiveren sikre  

 lønmodtageren supplerende ferie og betaling herfor, så  

 vedkommende bliver stillet lige så gunstigt som efter de nævnte  

 bestemmelser.
Stk. 2. Det er en betingelse for ret til supplerende ferie  

 efter stk. 1, at udstationeringen varer over 8 dage.
Dette gælder  

 dog ikke for udstationering i henhold til § 4, nr. 3, medmindre der er  

 tale om udstationering af en specialiseret eller kvalificeret  

 lønmodtager fra en leverandørvirksomhed til arbejde med  

 første montering og/eller installation af et gode, som udgør en  

 integrerende del af en leveringsaftale, og som er nødvendig for  

 idrifttagning af det leverede gode.
Stk. 3. Ved beregningen af udstationeringens varighed efter  

 stk. 2, medtages alle perioder inden for de seneste 12 måneder,  

 hvor lønmodtageren har været udstationeret i Danmark.
Endvidere  

 medregnes alle perioder, hvor en anden lønmodtager har været  

 udstationeret til det pågældende arbejde.
Kapitel 3 Udstationering fra Danmark til andre EU- og  

 EØS-lande § 7. En person, som er eller har været udstationeret til  

 et EU-land eller et andet land inden for det Europæiske  

 Økonomiske Samarbejdsområde (EØS), og som under arbejdet  

 i dette land har været omfattet af regler, der gennemfører  

 Europa-Parlamentet og Rådets direktiv 96/71/EF om udstationering af  

 arbejdstagere som led i udveksling af tjenesteydelser, kan ved  

 anlæggelsen af en sag her i landet vedrørende en retstvist  

 opstået i forbindelse med udstationeringen vælge, at sagen skal  

 afgøres efter disse regler, uanset at dansk ret i øvrigt finder  

 anvendelse.
Kapitel 4 Information § 8. Arbejdsmarkedsstyrelsen er dansk forbindelseskontor i  

 henhold til artikel 4 i Europa-Parlamentet og Rådets direktiv 96/71/EF  

 om udstationering af arbejdstagere som led i udveksling af  

 tjenesteydelser.
Stk. 2. Styrelsen koordinerer i den forbindelse arbejdet med  

 at informere udenlandske arbejdsgivere og lønmodtagere m.fl.  

 vedrørende de regler, der finder anvendelse under udstationering til  

 Danmark.
Arbejdsmarkedsstyrelsen samarbejder med andre landes  

 forbindelseskontorer i forbindelse med eventuelle problemer, der måtte  

 opstå i forbindelse med udstationeringer til og fra Danmark.
Kapitel 5 Værneting § 9. En lønmodtager, som er eller har været  

 udstationeret til Danmark, kan anlægge sag her i landet  

 vedrørende de i § 5 nævnte love og vedrørende  

 § 6.
 Stk. 2. Sagen kan anlægges ved den ret eller ved en af  

 de retter, i hvis kreds lønmodtageren har udført det  

 pågældende arbejde.
Kapitel 6 Strafbestemmelse § 10. Med bøde straffes den arbejdsgiver, der trods  

 påkrav uden rimelig grund undlader at yde ferie og betaling herfor  

 efter § 6. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
Kapitel 7 Revision § 11. Forslag til revision af loven fremsættes for  

 Folketinget senest den 1. januar 2003.
Kapitel 8 Ikrafttræden m.v.
 § 12. Loven træder i kraft den 16. december 1999.
 § 13. Loven gælder ikke for Færøerne og  

 Grønland.
Bemærkninger til  

 lovforslaget Almindelige bemærkninger 1. Baggrunden for udstationeringsdirektivet og arbejdet med  

 gennemførelsen.
Dette lovforslag har til formål at gennemføre  

 Europa-Parlamentet og Rådets direktiv 96/71/EF af 16. december 1996 om  

 udstationering af arbejdstagere som led i udveksling af tjenesteydelser  

 (udstationeringsdirektivet), der skal være gennemført senest den  

 16. december 1999. Direktivet er optrykt som bilag.
Gennemførelsen af  

 direktivet har været drøftet i en række møder med  

 deltagelse af Dansk Arbejdsgiverforening, Landsorganisationen i Danmark,  

 Sammenslutningen af Landbrugets Arbejdsgiverforeninger, Funktionærernes  

 og Tjenestemændenes Fællesråd, Akademikernes  

 Centralorganisation, Finanssektorens Arbejdsgiverforening, Ledernes  

 Hovedorganisation, Finansministeriet, Kommunernes Landsforening,  

 Amtsrådsforeningen, Københavns Kommune og  

 Arbejdsministeriet.
Det fremgår af præamblens betragtning 3 til  

 direktivet, at gennemførelsen af det indre marked skaber et dynamisk  

 miljø for udveksling af tjenesteydelser over grænserne ved at  

 tilskynde et stigende antal virksomheder til midlertidigt at udstationere  

 deres arbejdstagere til at arbejde i en anden medlemsstat end den, hvor de  

 normalt er beskæftiget.
Ifølge betragtning 5 i præamblen  

 forudsætter en sådan fremme af tjenesteydelser over  

 grænserne, at der er fair konkurrence og forholdsregler, der  

 garanterer, at arbejdstagernes rettigheder respekteres.
Bemærkningerne i udstationeringsdirektivets  

 præambel må ses i lyset af den debat, der gennem nogle år  

 havde været ført på europæisk plan om såkaldt  

 social dumping.
Betegnelsen social dumping anvendes i denne relation som  

 udtryk for det forhold, at virksomheder, der udfører tjenesteydelser i  

 et andet land, medbringer sit eget personale, hvis løn- og  

 ansættelsesvilkår er på et lavere niveau end i det land,  

 hvor arbejdet midlertidigt udføres.
EF-traktatens bestemmelser om fri  

 bevægelighed for tjenesteydelser bevirker, at virksomheder inden for EU  

 uhindret skal kunne medbringe deres eget personale til udførelse af  

 opgaver, hvilket har aktualiseret diskussionen om social dumping.
 2. Forholdet til konventionen om hvilken lov, der skal anvendes i  

 kontraktlige forpligtelser (Rom-konventionen).
Spørgsmålet om hvilken lovgivning, der skal  

 finde anvendelse i kontrakter med tilknytning til flere lande, afgøres  

 efter konventionen af 19. juni 1980 om, hvilken lov der skal finde anvendelse  

 i kontraktlige forpligtelser.
Ved forståelsen af konventionens regler  

 om ansættelsesforhold er det væsentligt at sondre mellem  

 nationalt præceptive regler og internationalt præceptive regler.  

 Ved nationalt præceptive regler forstås regler, der ikke kan  

 fraviges til ugunst for den ene eller begge parter.
De fleste danske  

 ansættelsesretlige love er karakteriseret ved præceptivitet.  

 F.eks. kan funktionærloven ikke fraviges til skade for  

 funktionæren.
Funktionærloven omhandler som udgangspunkt kun rent  

 nationale forhold.
Der tages således i loven ikke stilling til, hvad  

 der skal gælde, hvis ansættelsesforholdet har tilknytning til  

 flere lande.
Imidlertid forudsætter Rom-konventionen, at en lov kan  

 anvendes på et kontraktforhold, selv om kontraktforholdet i  

 øvrigt er reguleret af en andet lands lovgivning.
Man taler i dette  

 tilfælde om, at loven er internationalt præceptiv.
Det  

 bemærkes, at domstolene kan komme frem til, at en lov er internationalt  

 præceptiv, selv om loven ikke selv nævner det udtrykkeligt.
Ved midlertidig udstationering af arbejdstagere fra et  

 land (hjemlandet) til et andet (værtslandet) er det udgangspunktet, at  

 lovgivningen i hjemlandet fortsat finder anvendelse.
Således bestemmes  

 det i konventionens artikel 6, at hvis parterne i ansættelsesforholdet  

 ikke har aftalt, hvilken lovgivning, der skal anvendes, gælder  

 hjemlandets lovgivning under midlertidig udstationering. »Hjemlandet« er et  

 udtryk, der anvendes for nemheds skyld og som ikke er helt dækkende,  

 idet Rom-konventionen anvender kriteriet »det land, hvor arbejdstageren ved  

 opfyldelsen af aftalen sædvanligvis udfører sit arbejde, eller,  

 hvis arbejdstageren ikke sædvanligvis udfører sit arbejde i et  

 bestemt land, det land, hvor det forretningssted, som har antaget  

 arbejdstageren, er beliggende«.
Det vil som oftest være hjemlandet.  

 Selv om parterne har foretaget et lovvalg, kan de efter Rom-konventionen ikke  

 fravige ufravigelige regler i hjemlandet (nationalt præceptive regler),  

 og reglerne om ansættelsesforhold er som regel karakteriseret ved  

 ufravigelighed.
Artikel 6 suppleres af artikel 7, hvorefter konventionen ikke  

 medfører begrænsninger i anvendelsen af regler i  

 »domstolslandets lov« i tilfælde, hvor disse er ufravigelige uden  

 hensyn til, hvilket lands lov der i øvrigt skal anvendes på  

 aftalen (internationalt præceptive regler). Værtslandet kan  

 altså godt fravige udgangspunktet i artikel 6, således at  

 værtslandets domstole vil være forpligtet til ved siden af  

 hjemlandets regler at anvende værtslandets regler.
Det følger  

 endvidere af Rom-konventionens artikel 7, at domstolene kan vælge at  

 anvende ufravigelige regler efter et andet lands lovgivning, som  

 kontraktforholdet har nær tilknytning til, selv om dette lands  

 lovgivning ifølge konventionens udgangspunkt ikke finder  

 anvendelse.
De gældende danske ansættelsesretlige regler  

 er som udgangspunkt ikke internationalt præceptive.
Om dansk ret finder  

 anvendelse ved ansættelsesforhold med tilknytning til flere  

 retssystemer afgøres derfor alene efter Rom-konventionens artikel 6.  

 Dog gælder arbejdsmiljøloven for alt arbejde, der udføres  

 i Danmark for en arbejdsgiver.
Arbejdsmiljøloven er imidlertid en  

 offentligretlig lov og ikke en kontraktretlig lov, og den er derfor ikke  

 omfattet af konventionen.
 3. EF-Domstolens praksis vedrørende de situationer, der  

 reguleres af direktivet.
I forhold til fællesskabsretten kan anvendelsen af  

 værtslandets regler virke som en hindring for den frie udveksling af  

 tjenesteydelser.
EF-Domstolen har imidlertid i flere domme fastslået,  

 at fællesskabsretten ikke afskærer medlemsstaterne fra at anvende  

 deres lovgivning eller kollektive overenskomster på enhver person, som  

 er beskæftiget, selv midlertidigt, på deres område.  

 Domstolens praksis er baggrunden for betragtning 12 i direktivets  

 præambel.
 4. Direktivet som resultat af debatten om social dumping og  

 EF-Domstolens praksis.
Debatten om social dumping kombineret med EF-Domstolens  

 praksis førte til vedtagelsen af udstationeringsdirektivet.  

 EF-Domstolens godkendelse af den praksis, som nogle lande førte,  

 gjorde, at et initiativ vedrørende en koordinering af landenes praksis  

 på dette område ikke kunne siges at være i modstrid med  

 traktatens princip om fri bevægelighed for tjenesteydelser, men snarere  

 understøttede det.
Som anført i direktivets præambel,  

 betragtningerne 13 og 14, bør der ske en koordinering af  

 medlemsstaternes lovgivning, således at der kan fastsættes en  

 kerne af ufravigelige regler for minimumsbeskyttelse, som skal overholdes i  

 værtslandet af alle arbejdsgivere, som sætter arbejdstagere til  

 at udføre midlertidigt arbejde på værtslandets  

 område, uanset varigheden af udstationeringen.
Direktivets kerne af  

 regler er ifølge artikel 3, stk. 1, reglerne inden for  

 følgende områder:
 a)	Maksimal arbejdstid og minimal hviletid.
 b)	Mindste antal betalte feriedage pr. år.
 c)	Mindsteløn, herunder overtidsbetaling; dette gælder dog  

 ikke for erhvervstilknyttede tillægspensionsordninger.
 d)	Betingelserne for at stille arbejdstagere til rådighed,  

 især via vikarbureauer.
 e)	Sikkerhed, sundhed og hygiejne på arbejdspladsen.
 f)	Beskyttelsesforanstaltninger med hensyn til arbejds- og  

 ansættelsesvilkår for gravide kvinder og kvinder, der lige har  

 født, samt for børn og unge.
 g)	Ligebehandling af mænd og kvinder samt andre bestemmelser  

 vedrørende ikke-forskelsbehandling.
Nogle af disse områder er i Danmark reguleret af  

 arbejdsmiljøloven.
Som det fremgår ovenfor, skal denne lov  

 allerede efter den gældende retstilstand anvendes på  

 udstationerede.
Det foreslås dog, at der medtages en henvisning til  

 arbejdsmiljøloven i denne lov.
Dels tjener det et pædagogisk  

 sigte, dels indeholder direktivet generelle bestemmelser om information og  

 værneting, jf. nærmere nedenfor.
 Direktivet tilsidesætter ikke Rom-konventionen og  

 muligheden for efter denne konvention at indgå lovvalgsaftaler, men  

 direktivet medfører, at medlemsstaterne er forpligtet til at  

 gøre visse af deres ansættelsesretlige regler internationalt  

 præceptive, jf. afsnit 2 ovenfor om Rom-konventionen og begrebet  

 internationalt præceptiv.
 Opregningen i direktivet er udtømmende, dog  

 således at medlemsstaterne kan pålægge virksomheder regler  

 vedrørende arbejds- og ansættelsesvilkår på andre  

 områder end de opregnede, for så vidt der er tale om  

 grundlæggende retsprincipper (ordre public). Hvis en medlemsstat  

 ønsker at pålægge udenlandske virksomheder andre regler  

 end de opregnede, skal den derfor kunne henvise til, at reglen er fundamental  

 i det pågældende lands retsorden.
 Bestemmelsen om betingelserne for at stille arbejdstagere  

 til rådighed, især via vikarbureauer, er ikke relevant for  

 gennemførelsen i Danmark, da vikarbureauers virksomhed ikke er  

 reguleret i Danmark.
 5. Vilkår der er reguleret i kollektive overenskomster.
Det er ikke alene de vilkår, der fremgår af  

 lovgivningen, der er omfattet af direktivet, men også vilkår, der  

 fremgår af kollektive overenskomster, der finder generel anvendelse,  

 dog som udgangspunkt kun inden for byggesektoren.
Af direktivets artikel 3,  

 stk. 8, fremgår det, at »ved kollektive aftaler eller  

 voldgiftskendelser, der finder generel anvendelse, forstås kollektive  

 aftaler og voldgiftskendelser, der skal overholdes af alle virksomheder inden  

 for den pågældende sektor eller erhvervsgren i det  

 pågældende geografiske område«.
Sådanne  

 overenskomster benævnes almengyldige overenskomster, og de findes i en  

 række lande.
Det karakteristiske er, at overenskomster, der er  

 indgået mellem parterne på arbejdsmarkedet, ved  

 lovgivningsmagtens mellemkomst udstrækkes til også at gælde  

 de arbejdstagere inden for det pågældende område, som ikke  

 allerede er direkte omfattet af overenskomsten.
Dette system kendes ikke i Danmark.
I Danmark gælder  

 overenskomster således kun for de parter, der har indgået  

 overenskomsten, eller som i øvrigt har erklæret at ville  

 følge overenskomsten.
Om en arbejdstager er omfattet af en  

 overenskomst afhænger derfor af, om arbejdsgiveren ved aftale er bundet  

 af en overenskomst.
Det fremgår imidlertid af direktivet, at lande som  

 Danmark kan vælge at anvende deres overenskomster på  

 virksomheder, der udstationerer arbejdstagere til landet.
Det hedder  

 således videre i artikel 3, stk. 8, at »hvis der ikke findes en  

 ordning til konstatering af, at kollektive aftaler eller voldgiftskendelser  

 finder generel anvendelse, jf. første afsnit, kan medlemsstaterne  

 beslutte at lægge følgende til grund: - de kollektive aftaler  

 eller voldgiftskendelser, der er alment gældende for alle tilsvarende  

 virksomheder i det berørte geografiske område og i den  

 pågældende sektor eller erhvervsgren og/eller - de kollektive  

 aftaler, der indgås af de mest repræsentative  

 arbejdsmarkedsparter på nationalt plan, og som gælder på  

 hele det nationale område«.
Den første af de 2 nævnte  

 modeller er karakteristisk for det danske system.
Det fremgår videre af  

 direktivet, at det er en betingelse for at anvende et system som det danske,  

 at det sikres, at der ikke sker forskelsbehandling mellem de udenlandske  

 virksomheder, der skal følge overenskomstvilkår, samt nationale  

 virksomheder »der befinder sig i en tilsvarende position«.
Denne betingelse  

 skal sikre, at udstationeringsdirektivet ikke bruges som middel til en  

 traktatstridig forskelsbehandling af udenlandske virksomheder i forhold til  

 nationale.
I de møder, der har været afholdt mellem  

 arbejdsmarkedets parter, de offentlige arbejdsgivere og Arbejdsministeriet,  

 er det blevet drøftet, om Danmark skal anvende muligheden for at  

 anvende sine kollektive overenskomster på udstationerede arbejdstagere.  

 Anvendelsen af kollektive overenskomster vil særlig være relevant  

 for så vidt angår mindsteløn.
Der har været enighed  

 om, at man foreløbig bør afstå fra at udnytte muligheden.  

 Denne konklusion er fremkommet efter en afvejning af på den ene side de  

 principielle problemer, der vil være forbundet hermed, og på den  

 anden side det aktuelle behov for udnyttelsen af direktivets mulighed.
Blandt  

 problemerne kan nævnes, at der i givet fald skal indføres en  

 ordning til sikring af, at der ikke sker forskelsbehandling mellem  

 udenlandske og danske virksomheder.
I den forbindelse er det  

 spørgsmålet, om den relevante overenskomst finder anvendelse  

 på »alle tilsvarende virksomheder«, og i benægtende fald  

 konsekvenserne heraf.
For det andet skal udenlandske virksomheder på  

 forhånd kunne oplyses om, hvad de pågældende vilkår  

 er, særligt vedrørende mindsteløn.
Den relevante  

 overenskomst skal altså kunne identificeres, og det skal afklares, hvad  

 mindstelønnen er.
Det har i den forbindelse været diskuteret,  

 hvordan mindstelønsbegrebet skal forstås.
Efter direktivets  

 artikel 3, stk. 1, sidste afsnit, defineres mindsteløn i  

 overensstemmelse med national lov og/eller praksis.
Danske overenskomster  

 indeholder groft sagt 2 forskellige lønsystemer, tidløn og  

 præstationsløn, og inden for disse 2 hovedgrupper findes der  

 varierende systemer.
Som eksempel på en problemstilling, der ville  

 skulle afklares, kan nævnes det spørgsmål, om en  

 udenlandsk virksomhed ville kunne nøjes med at betale løn efter  

 den gældende overenskomsts mindstesats, uagtet at en dansk virksomhed i  

 samme situation ville være forpligtet til at betale en højere,  

 individuelt bestemt løn som følge af medarbejdernes alder,  

 anciennitet og kvalifikationer m.v.
Endelig vil der skulle tages stilling  

 til, om man skal nøjes med direktivets udgangspunkt, hvorefter det kun  

 er overenskomster inden for byggesektoren, der skal anvendes, eller om man  

 skal udnytte direktivets mulighed for at inddrage andre  

 overenskomstområder.
Hvis ikke alle overenskomstområder  

 inddrages, vil der skulle ske en afgrænsning.
Ved det andet led i  

 afvejningen   spørgsmålet om det konkrete behov   er det lagt  

 til grund, at der ikke for tiden er så store problemer med social  

 dumping, at det ikke vil kunne løses ved fagforbundenes mulighed for  

 på sædvanlig måde at forsøge at indgå  

 overenskomst med de konkrete virksomheder.
Der er dog enighed om, at  

 situationen bør følges nøje, så man på et  

 senere tidspunkt vil kunne anvende muligheden.
Derfor har det under  

 møderne også været anbefalet, at der indsættes en  

 revisionsbestemmelse i loven.
 6. Håndhævelse af direktivet i Danmark som  

 værtsstat.
Som det fremgår, skal medlemsstaterne først  

 og fremmest gennemføre direktivet i dets egenskab af værtsstat,  

 hvilket vil sige, at Danmark skal pålægge udenlandske  

 arbejdsgivere at følge reglerne på de områder, der  

 fremgår af direktivet.
Direktivet foreskriver i den forbindelse i  

 artikel 5, at medlemsstaterne skal træffe passende foranstaltninger i  

 tilfælde af manglende overholdelse af direktivet.
Udenlandske  

 arbejdsgivere vil være omfattet af de sanktioner, der findes i de love,  

 der er henvist til i § 5. For overtrædelse af den særlige  

 regel om ferie i forslaget til § 6 foreslås der i § 10 en  

 bestemmelse om straf i form af bøde, der svarer til ferielovens  

 strafbestemmelser.
Medlemsstaternes pligt til at håndhæve  

 direktivet retter sig umiddelbart kun mod virksomheder fra andre  

 medlemsstater.
Imidlertid fremgår det af artikel 1, stk. 4, at  

 virksomheder, der er etableret i en ikke-medlemsstat, ikke må behandles  

 mere gunstigt end virksomheder, der er etableret i en medlemsstat.
I praksis  

 vil direktivet derfor skulle håndhæves over for alle  

 virksomheder, og forslaget sondrer derfor i denne relation ikke mellem  

 virksomheder fra EU og andre.
 En særlig pligt for medlemsstaterne som  

 værtsstat følger af artikel 6, hvorefter der skal kunne  

 lægges sag an i den medlemsstat, på hvis område  

 arbejdstageren er eller har været udstationeret, uden at dette i givet  

 fald berører adgangen til at anlægge retssag i en anden stat i  

 overensstemmelse med de internationale konventioner om retternes kompetence.  

 I forslaget til § 9 er der indsat en værnetingsbestemmelse i  

 overensstemmelse hermed.
 7. Egnede procedurer for lønmodtagerne i Danmark som  

 hjemstat.
Medlemsstaterne har dog også en rolle at spille som  

 hjemstat.
Det fremgår således videre af artikel 5, at  

 medlemsstaterne sørger for, at arbejdstagerne og/eller deres  

 repræsentanter råder over egnede procedurer med henblik på  

 gennemførelse af forpligtelserne i direktivet.
Bestemmelsen definerer  

 ikke nærmere, hvad der skal forstås ved egnede procedurer.
Det  

 foreslås som en egnet procedure, at personer, der har været  

 udstationeret fra Danmark til et andet land, der har gennemført  

 direktivet, ved sagsanlæg i Danmark kan påberåbe sig de  

 regler i værtslandet, der gennemfører direktivet.
Har det  

 pågældende andet land ikke gennemført direktivet, kan  

 lønmodtageren ikke rette krav mod sin arbejdsgiver i den anledning.  

 Såfremt lønmodtageren lider et økonomisk tab som  

 følge af manglende gennemførelse i et andet land, kan  

 vedkommende anlægge erstatningssag mod den pågældende stat.  

 I denne situation må sagen anlægges i dette andet land.
 8. Direktivets undtagelser vedrørende udstationeringens varighed  

 m.v.
Som nævnt finder udstationeringsdirektivet som  

 udgangspunkt anvendelse uanset varigheden af udstationeringen.
Der findes dog  

 i direktivet en række undtagelsesmuligheder.
Således kan der ske  

 undtagelse fra reglerne om mindsteløn ved arbejde af under 1  

 måneds varighed.
Endvidere kan der ske undtagelse fra reglerne om  

 mindsteløn og ferie på grund af arbejdets ringe omfang.
Endelig  

 indeholder direktivet en obligatorisk undtagelse, hvorefter reglerne om  

 mindsteløn og ferie ikke finder anvendelse, hvis udstationeringen  

 vedrører første montering og/eller første installation  

 af et gode, der udgør en integrerende del af en leveringsaftale, og  

 som er nødvendig for idrifttagning af det leverede gode og  

 udføres af kvalificerede og/eller specialiserede arbejdstagere fra  

 leverandørvirksomheden.
Denne undtagelse finder dog ikke anvendelse  

 på byggesektoren, og undtagelsen må kun ske, hvis  

 udstationeringen højst varer 8 dage.
Undtagelserne er kun relevante  

 for reglerne om ferie, da det ikke foreslås, at overenskomsternes  

 regler om mindsteløn skal anvendes.
Der henvises derfor nærmere  

 til de specielle bemærkninger til §6.
 9. Forbindelseskontorer   samarbejde om information.
Ifølge direktivets artikel 4 skal der udpeges et  

 eller flere nationale forbindelseskontorer, og der skal finde et samarbejde  

 om information sted.
Det foreslås, at Arbejdsmarkedsstyrelsen udpeges  

 til forbindelseskontor.
 10. Forholdet til forordning nr. 1408/71.
Udstationeringsdirektivet berører ikke anvendelsen  

 af forordning nr. 1408/71 om sociale sikringsordninger (konsolideret udgave i  

 EF-Tidende 1997, L 28, s.1, og seneste ændring i EF-Tidende 1999, L  

 164, s.1). Dette har betydning for gennemførelsen af direktivets  

 vilkår om regler vedrørende beskyttelsesforanstaltninger med  

 hensyn til arbejds- og ansættelsesvilkår for gravide kvinder og  

 kvinder, der lige har født.
Der henvises til de specielle  

 bemærkninger til § 5.
 11. Hørte organisationer m.v.
 Ud over de i afsnit 1 hørte organisationer m.v. har  

 Advokatrådet fået forslaget sendt til høring.
Økonomiske og administrative konsekvenser for det  

 offentlige Forslaget skønnes ikke at have økonomiske  

 konsekvenser for staten, kommuner eller amtskommuner.
 Af administrative konsekvenser vil forslaget  

 medføre, at Arbejdsmarkedsstyrelsen får tilført en ny  

 opgave i form af informationsvirksomhed m.v., jf. forslagets § 8, og  

 forslaget vil desuden muligvis resultere i et øget antal henvendelser  

 fra udenlandske arbejdsgivere til myndigheder under Arbejdsministeriet.  

 Herudover skønnes forslaget ikke at have administrative  

 konsekvenser.
 Økonomiske og administrative konsekvenser for  

 erhvervslivet m.v.
Hoveddelen af forslaget retter sig mod udenlandske  

 arbejdsgivere, og denne del vil ikke have direkte indflydelse på danske  

 virksomheder og borgere.
Danske organisationer må dog forventes i et  

 vist omfang at skulle besvare forespørgsler fra udlandet om danske  

 forhold.
Forslaget til § 7 vedrører danske virksomheder, der har  

 udstationeret lønmodtagere.
I forbindelse med retssager kan denne  

 bestemmelse medføre en lettelse for både virksomhederne og  

 lønmodtagerne, da lønmodtagerne ikke behøver at  

 anlægge sag i det land, hvor de har været udstationeret.
Miljømæssige konsekvenser Forslaget har ingen miljømæssige  

 konsekvenser.
Ligestillingsmæssige konsekvenser Forslaget har ingen konsekvenser for ligestillingen mellem  

 kønnene på arbejdsmarkedet.
Vurdering af konsekvenser af  

 forslaget Positive  

 konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Mindre forøgelse af administrationen, særligt  

 hos Arbejdsmarkedsstyrelsen Økonomiske konsekvenser for erhvervslivet Ingen Organisationer får en vis  

 informationsvirksomhed Administrative konsekvenser for erhvervslivet Sager med inddragelse af andre landes regler kan føres  

 i Danmark Samme som økonomiske konsekvenser Miljømæssige konsekvenser Ingen Ingen Administrative konsekvenser for borgerne Samme som for erhvervslivet Ingen Forholdet til EU-retten Forslaget gennemfører Europa-parlamentet og  

 Rådets direktiv 96/71/EF af 16. december 1996 om udstationering af  

 arbejdstagere som led i udveksling af tjenesteydelser (EF-Tidende 1997, L 18,  

 side 1) Bemærkninger til lovforslagets  

 enkelte bestemmelser Til § 1 Stk. 1 og 2 er alene en beskrivelse af  

 anvendelsesområdet for §§ 3-7. Det skønnes  

 hensigtsmæssigt i lovens første paragraf at understrege, at  

 hoveddelen af loven vedrører udstationering fra udlandet til Danmark,  

 men at en enkelt bestemmelse i loven vedrører udstationering den  

 modsatte vej.
 Stk. 3 er en gengivelse af udstationeringsdirektivets  

 artikel 1, stk. 2. Skibsførere, søfarende og andre  

 personer omfattet af sømandslovens § 2, stk. 1, der er  

 tjenestegørende på danske handelsskibe, er omfattet af  

 sømandslovens ansættelsesretlige regler, uanset den  

 søfarendes eller arbejdsgiverens nationale tilknytning eller  

 ansættelsesforholdets varighed.
Til § 2 Efter ILO-konvention nr. 94 af 1949 om arbejdsklausuler i  

 offentlige kontrakter er offentlige myndigheder forpligtet til i kontrakter  

 med private leverandører m.v. at indsætte bestemmelse om, at  

 leverandørens medarbejdere ved opfyldelsen af kontrakten skal sikres  

 løn- og ansættelsesvilkår, der ikke er mindre gunstige end  

 dem, der følger af lov og overenskomst, der gælder på den  

 egn, hvor arbejdet udføres.
Danmark har ratificeret konventionen, jf.  

 bekendtgørelse nr. 1 af 4. januar 1957 (Lovtidende C 1957, side 1) og  

 Arbejdsministeriet har udsendt et cirkulære til statslige myndigheder  

 med pålæg om at overholde konventionen, jf. cirkulære nr.  

 114 af 18. maj 1966 (Ministerialtidende A 1966, side 314). Desuden har  

 Arbejdsministeriet henstillet til kommunerne og amtskommunerne at anvende  

 konventionen inden for bygge- og anlægsområdet, jf.  

 cirkulære nr. 115 af 27. juni 1990 (Ministerialtidende 1990, side  

 707).
En klausul i en kontrakt med et udenlandsk firma, der  

 udstationerer medarbejdere til Danmark, indebærer f.eks., at  

 medarbejderne skal sikres ferie efter danske regler uanset varigheden af  

 udstationeringen.
Da udstationeringsdirektivet imidlertid indeholder nogle  

 regler om undtagelser for arbejde af kort varighed og ringe omfang, er der  

 umiddelbart et sammenstødsproblem.
Da Danmark har tiltrådt  

 konventionen, før Danmark blev medlem af EF, har konventionen forrang  

 i tilfælde af sammenstødsproblemer, jf.
EF-traktatens artikel  

 207 (tidligere artikel 234). Da ILO-konventionen imidlertid alene er  

 gennemført ved cirkulære, vil en lov om udstationering efter den  

 interne danske retsorden tilsidesætte cirkulæret og dermed  

 konventionen.
Derfor er det nødvendigt at bestemme, at loven ikke  

 berører anvendelsen af konventionen.
Det kan således forekomme,  

 at begge regelsæt skal anvendes samtidigt.
Hvis det udenlandske firma  

 f.eks. ikke giver medarbejderne ferie efter de danske regler, vil det for det  

 første være en overtrædelse af denne lov.
For det andet  

 vil det være et kontraktbrud over for den offentlige myndighed, der i  

 henhold til cirkulæret har betinget sig, at den udenlandske virksomhed  

 skal sikre medarbejderne danske vilkår.
Til § 3 I bestemmelsen defineres en udstationeret  

 lønmodtager som en, der midlertidigt udfører arbejde i Danmark.  

 Den foreslåede bestemmelse svarer stort set til direktivets artikel 2,  

 stk. 1, der dog anvender begrebet »en bestemt periode«, i stedet for  

 midlertidigt.
Dette kan misforstås som betydende en på  

 forhånd afgrænset periode.
Der er ingen tvivl om, at der med  

 direktivet er ment en midlertidig periode.
Den engelske udgave af direktivet  

 anvender udtrykket »a limited period« og den franske udtrykket »une  

 période limitée«.
Hvis lønmodtageren arbejder mere end  

 midlertidigt i Danmark, vil Danmark være det land, hvor  

 lønmodtageren sædvanligvis udfører sit arbejde, og  

 herefter vil dansk ret i det hele finde anvendelse, jf.
Rom-konventionen.
Den  

 foreslåede lov ændrer ikke ved dette lovvalgsprincip, der er  

 beskrevet i afsnit 2 i de almindelige bemærkninger.
Efter direktivets artikel 2, stk. 2, er det  

 lønmodtagerbegrebet i Danmark, der er afgørende for, om den  

 pågældende er omfattet af direktivet.
Det er altså ikke  

 afgørende, om vedkommende eventuelt måtte blive opfattet som  

 selvstændig erhvervsdrivende i det land, hvor vedkommende  

 sædvanligvis udfører sit arbejde.
Til § 4 Til stk. 1 Bestemmelsen definerer formerne for udstationering i  

 forbindelse med levering af tjenesteydelser, jf. direktivets artikel 1,  

 stk. 3.
Til nr. 1 Denne bestemmelse omfatter f.eks. byggeentrepriser, hvor  

 en entreprenør i forbindelse med et byggearbejde i et andet land  

 medbringer sit eget personale.
Det karakteristiske ved situationerne omfattet  

 af nr. 1 i modsætning til nr. 2 og 3 er, at der leveres en  

 tjenesteydelse ud over den at stille arbejdstagere til rådighed.
I  

 eksemplet er tjenesteydelsen udførelsen af en entreprise.
Forslaget  

 anvender direktivets kriterium om, at udstationeringen sker for virksomhedens  

 egen regning og under egen ledelse.
Det bringer ikke udstationeringen uden  

 for bestemmelsens anvendelsesområde, at virksomheden i forbindelsen med  

 udførelsen af tjenesteydelsen overlader det til modtageren af  

 tjenesteydelsen af føre tilsyn med arbejdet.
 Modtageren af tjenesteydelsen skal drive virksomhed.  

 Såfremt der er tale om en tjenesteydelse til en forbruger, er  

 udstationeringen ikke omfattet.
Da der skal være en modtager af en tjenesteydelse,  

 vil f.eks. en salgsrepræsentant for et firma, der sælger  

 tjenesteydelser, ikke være omfattet af bestemmelsen, så  

 længe vedkommende blot udfører opsøgende arbejde.
Hvis  

 vedkommende imidlertid opnår aftale om levering af en tjenesteydelse og  

 leverer den på stedet, vil situationen være omfattet fra dette  

 øjeblik.
Det er således ikke en betingelse, at aftalen om  

 leveringen af tjenesteydelsen er truffet, før udstationeringen har  

 fundet sted.
Til nr. 2 Som nævnt i bemærkningerne til nr. 1 er det i  

 denne situation ikke en betingelse, at der leveres andre tjenesteydelser end  

 den at stille lønmodtageren til rådighed.
Som et eksempel kan  

 nævnes en tysk forsikringsvirksomhed, der placerer en medarbejder i et  

 dansk datterselskab.
 I forhold til direktivet er der indsat en yderligere  

 formulering, så der ikke er tvivl om, at alle former for tilknytning  

 mellem forskellige virksomheder er omfattet.
Til nr. 3 Bestemmelsen omfatter f.eks. den situation, at et svensk  

 vikarbureau stiller en vikar til rådighed for en dansk virksomhed.
Til stk. 2 Det foreslås som en yderligere betingelse for, at en  

 udstationering er omfattet af direktivet, at der skal bestå et  

 ansættelsesforhold mellem lønmodtageren og den udstationerende  

 virksomhed eller en anden virksomhed, der har stillet lønmodtageren  

 til rådighed for den udstationerende virksomhed.
Betingelsen om, at der  

 under udstationeringen skal bestå et ansættelsesforhold til den  

 virksomhed, der foretager udstationeringen, er en gengivelse af direktivets  

 tekst.
Hvis denne bestemmelse stod alene uden tilføjelsen om en anden  

 virksomhed, kunne det åbne op for omgåelse.
Som eksempel kan  

 nævnes, at et vikarbureau uden for Danmark stiller en vikar til  

 rådighed for en virksomhed, der er etableret i et andet land end  

 Danmark (herunder i samme land som vikarbureauet), og der fortsat  

 består et ansættelsesforhold mellem vikaren og bureauet.
Hvis  

 brugervirksomheden herefter udstationerer vikaren til Danmark, vil der  

 formelt set ikke bestå et ansættelsesforhold mellem  

 lønmodtageren og den virksomhed, der foretager udstationeringen.
Til § 5 Bestemmelsen henviser til en række love, der skal  

 anvendes på udstationerede lønmodtagere.
Det anføres i  

 forslaget, at de skal gælde, uanset hvilket lands ret, der i  

 øvrigt regulerer ansættelsesforholdet.
Hermed understreges det,  

 at der er tale om regler, der skal være internationalt  

 præceptive.
Om dette begreb henvises der til afsnit 2 i de almindelige  

 bemærkninger.
Det forudsættes, at henvisningen til de  

 nævnte love også omfatter administrative forskrifter, der er  

 udstedt i medfør af lovene.
Dette er særligt relevant for  

 arbejdsmiljøloven.
Til nr. 1 Som det er anført i de almindelige  

 bemærkninger, gælder arbejdsmiljøloven allerede efter den  

 gældende retstilstand for udstationerede arbejdstagere.  

 Arbejdsmiljøloven indeholder bestemmelser om minimal hviletid, om  

 sikkerhed m.v. på arbejdspladsen samt om beskyttelsesforanstaltninger  

 for gravide kvinder og for børn og unge, jf. direktivets artikel 3,  

 stk. 1, litra a, e og f.
Henvisningen til arbejdsmiljøloven  

 omfatter som nævnt også tilhørende  

 bekendtgørelser.
Til nr. 2 Ligebehandlingsloven indeholder vilkår, der er  

 opremset i direktivets artikel 3, stk. 1, litra f og g.
 Ligebehandlingslovens regler om ret til fravær  

 indeholder bestemmelser om ret til fravær i situationer, der ikke  

 betragtes som en beskyttelsesforanstaltning for gravide kvinder og kvinder,  

 der lige har født, f.eks. reglerne om ret til fædreorlov og  

 fravær fra arbejdet for adoptanter, og derfor undtages disse grupper i  

 forslaget.
For personer omfattet af dansk sociallovgivning vil der  

 under fravær efter ligebehandlingsloven være ret til  

 barselsdagpenge.
Som nævnt under de almindelige bemærkninger  

 berører udstationeringsdirektivet imidlertid ikke anvendelsen af  

 forordning nr. 1408/71 om social sikring for vandrende arbejdstagere.
Efter  

 denne forordning forbliver udstationerede lønmodtagere omfattet af  

 hjemlandets regler for social sikring, hvis udstationeringen ikke  

 påregnes at overstige 1 år.
Der kan således opstå den  

 situation, at udstationerede lønmodtagere i Danmark har ret til  

 fravær efter ligebehandlingslovens regler, men at betalingen under  

 fraværet må afgøres efter hjemlandets regler.
For kvinder,  

 der opfylder funktionærlovens betingelser, gælder dog  

 funktionærlovens regler om betaling, jf. bemærkningerne til nr. 4  

 nedenfor.
Til nr. 3 Bestemmelsen har til formål at gennemføre  

 direktivets artikel 3, stk. 1, litra g.
Til nr. 4 Under bemærkningerne til nr. 2 er det nævnt,  

 at der under fravær på grund af barsel efter ligebehandlingsloven  

 er ret til barselsdagpenge.
For funktionærer gælder imidlertid  

 funktionærlovens regler om betaling, der stiller funktionæren  

 bedre end efter dagpengeloven.
Da funktionærlovens regler om betaling  

 er et ansættelsesvilkår og ikke social sikring, er  

 funktionærlovens regler ikke omfattet af forordning 1408/71, jf. herved  

 bemærkningerne til nr. 2.
Selv om funktionærloven som sådan ikke er en  

 af de regler, som efter udstationeringsdirektivet skal finde anvendelse  

 på udstationerede lønmodtagere, så er denne del af  

 funktionærloven et element, der må betegnes som en  

 beskyttelsesforanstaltning for gravide kvinder og kvinder, der lige har  

 født.
Derfor må denne del af loven anvendes på  

 udstationerede lønmodtagere.
Det gælder dog naturligvis kun for  

 lønmodtagere, som efter dansk lovgivning ville være omfattet af  

 funktionærloven.
Følgelig er der indsat en betingelse om, at  

 lønmodtagerne skal opfylde betingelserne for at være  

 funktionær efter lovens § 1.
Til nr. 5 Bestemmelsen har til formål at gennemføre  

 direktivets artikel 3, stk. 1, litra g.
Til § 6 Efter udstationeringsdirektivet er et af de vilkår,  

 der skal finde anvendelse, »mindste antal betalte feriedage pr.  

 år«.
Hvis udstationerede lønmodtagere skulle være  

 omfattet af ferieloven i sin helhed fra første dag, ville det give  

 anledning til praktiske vanskeligheder.
Bl.a. indeholder ferieloven et  

 ferieår, der er forskudt fra optjeningsåret.
Ferielovens system  

 forudsætter således en længerevarende tilknytning til  

 Danmark.
Et andet praktisk problem er koordineringen i forhold til  

 hjemlandets ferieordning, og det skal i den forbindelse bl.a. sikres, at  

 arbejdsgiveren ikke pålægges dobbeltbyrder.
Med den foreslåede bestemmelse løses disse  

 praktiske problemer.
Efter direktivet er det ikke et krav, at ferielovens  

 regler om varsling af ferie m.v. finder anvendelse.
Det er således  

 alene et krav, at reglerne om feriens længde og betaling herfor finder  

 anvendelse.
Derfor foreslås det, at udstationerede  

 lønmodtagere forbliver omfattet af hjemlandets ferieregler, men at  

 virksomheden dog skal sikre, at arbejdstagen mindst får ferie med  

 betaling herfor, således at vedkommende ikke bliver stillet ringere end  

 efter ferielovens bestemmelser om mindste antal betalte feriedage.  

 Såfremt hjemlandets ferieordning ikke er lige så gunstig som  

 ferielovens, kan lønmodtageren således optjene supplerende ferie  

 og/eller feriegodtgørelse eller løn under ferie under  

 udstationering i Danmark.
Efter ferieloven er der i dag ret til 5 ugers ferie  

 med en betaling på 12½ pct. af årslønnen i  

 feriegodtgørelse eller med fuld løn under ferien plus et  

 ferietillæg på 1 pct. af årslønnen.
Den supplerende  

 ferie og/eller feriegodtgørelse skal ikke gives efter ferielovens  

 regler, men således at det passer ind i forhold til hjemlandets  

 ferieregler.
Som det fremgår af de almindelige  

 bemærkninger, skal medlemsstaterne gøre undtagelse fra reglerne  

 om ferie, hvis udstationeringen vedrører første montering  

 og/eller første installation af et gode, der udgør en  

 integrerende del af en leveringsaftale, og som er nødvendig for  

 idrifttagning af det leverede gode og udføres af kvalificerede  

 og/eller specialiserede arbejdstagere fra leverandørvirksomheden, og  

 hvis udstationeringen ikke varer over 8 dage (montørreglen). Denne  

 undtagelse finder dog ikke anvendelse på byggesektoren.
Endvidere kan  

 der ske undtagelse fra reglerne om ferie, hvis arbejdet er af ringe omfang,  

 dog ikke for vikarer omfattet af direktivets artikel 1, stk. 3, litra  

 c.
Direktivet opererer altså både med en  

 obligatorisk og en frivillig undtagelse.
Det foreslås at udnytte  

 muligheden om at kunne gøre undtagelse fra arbejde af ringe omfang.  

 Medlemsstaterne definerer selv, hvad der skal forstås ved arbejde af  

 ringe omfang, og det foreslås at definere det på en sådan  

 måde, at det svarer til den obligatoriske undtagelse, d.v.s. som  

 arbejde af højst 8 dages varighed.
Hermed undgås det at operere  

 med 2 forskellige undtagelser.
Herefter er det udgangspunktet, at alt arbejde  

 af højst 8 dages varighed er undtaget fra reglen om ferie.
Dette  

 gælder dog ikke for vikarer, medmindre vikaren foretager  

 monteringsarbejde m.v., der er omfattet af den obligatoriske undtagelse.
Ved beregningen af de 8 dage forudsættes det, at der  

 i overensstemmelse med ferielovens optjeningsprincip lægges vægt  

 på kalenderdage og ikke kun dage, hvor der faktisk er udført  

 arbejde.
Fridage regnes derfor også med, og det er således kun  

 lønmodtagerens hjemvenden til arbejde i hjemlandet, der har afbrydende  

 virkning.
For beregningen af udstationeringens varighed indeholder direktivet  

 endvidere en referenceperiode, jf. forslaget til stk. 3.
Til § 7 Bestemmelsen vedrører de situationer, hvor danske  

 arbejdstagere (eller selvstændige, jf. nedenfor) har været  

 omfattet af andre landes regler, der gennemfører  

 udstationeringsdirektivet.
Da det er besluttet, at udstationeringsdirektivet  

 og andre arbejdsretlige direktiver skal være omfattet af  

 EØS-samarbejdet, drejer det sig om EØS-landene, hvilket ud over  

 EU-landene vil sige Island, Norge og Liechtenstein.
Som nævnt i afsnit 2 i de almindelige  

 bemærkninger, er det efter Rom-konventionen udgangspunktet, at  

 lønmodtageren er omfattet af lovgivningen i det land, hvor vedkommende  

 sædvanligvis udfører sit arbejde.
Efter direktivet skal det  

 imidlertid på de i direktivet angivne områder være  

 lovgivningen i værtslandet, der finder anvendelse.
Umiddelbart  

 påhviler pligten til at gennemføre denne regel kun  

 værtslandet, jf. ordlyden af direktivets artikel 3, stk. 1.  

 Såfremt Danmark kun gennemfører direktivet i egenskab af  

 værtsland, vil det betyde, at danske domstole i forhold til danske  

 personer, der har været udstationeret, alene vil anvende  

 Rom-konventionens regler.
Det medfører, at dansk ret som udgangspunkt  

 finder anvendelse.
Dog kan domstolene vælge at anvende reglerne i  

 værtslandet.
I de almindelige bemærkninger er det således  

 nævnt, at domstolene efter Rom-konventionens artikel 7 kan vælge  

 at anvende ufravigelige regler efter et andet lands lovgivning, som  

 kontraktforholdet har nær tilknytning til, selv om dette lands  

 lovgivning ifølge konventionens udgangspunkt ikke finder anvendelse.  

 Der er således indbygget et skøn i bestemmelsen i  

 modsætning til den bestemmelse i konventions artikel 7, der  

 vedrører internationalt præceptive regler i domstolslandets  

egen lovgivning.
Efter direktivet skal medlemsstaterne sørge for, at  

 arbejdstagerne og/eller deres repræsentanter råder over egnede  

 procedurer med henblik på gennemførelse af direktivets  

 forpligtelser, jf. de almindelige bemærkninger.
Det er ikke  

 nærmere angivet, hvorledes medlemsstaterne kan gennemføre denne  

 pligt.
Det foreslås, at danske domstole skal anvende reglerne i  

 værtslandet, hvis lønmodtageren påberåber dem,  

 hvilket går videre end Rom-konventionens artikel 7. Alternativet vil  

 ellers være, at danske lønmodtagere vil være henvist til  

 at lægge sag an i værtslandet, såfremt de vil have  

 sikkerhed for, at reglerne i værtslandet anvendes.
 Bestemmelsen omhandler »personer« i stedet for  

 »lønmodtagere«, idet det er lønmodtagerbegrebet i  

 værtslandet, der er afgørende.
Til § 8 Efter direktivet skal der udpeges et forbindelseskontor,  

 der skal samarbejde med andre landes forbindelseskontorer om  

 problemstillinger, der kan opstå i forbindelse med udstationeringer  

 mellem landene.
Endvidere skal kontoret kunne vejlede udenlandske  

 arbejdsgivere og lønmodtagere om reglerne i Danmark.
Dette kan  

 være i form af henvisning til myndigheder og organisationer, udlevering  

 af regler og pjecer m.v.
 Det foreslås, at kontoret placeres i  

 Arbejdsmarkedsstyrelsen.
Til § 9 Direktivet bestemmer, at for at gøre retten til de  

 i direktivet sikrede arbejdsvilkår gældende, kan der  

 anlægges retssag i den medlemsstat, på hvis område  

 arbejdstageren er eller har været udstationeret, uden at dette i givet  

 fald berører adgangen til at anlægge retssag i en anden stat i  

 overensstemmelse med de internationale konventioner om retternes kompetence.  

 Der sigtes herved til konventionen af 27. september 1968 om retternes  

 kompetence og om fuldbyrdelse af retsafgørelser i borgerlige sager,  

 herunder handelssager (EF-domskonventionen) og konventionen af 16. december  

 1988 om retternes kompetence og om fuldbyrdelse af retsafgørelser i  

 borgerlige sager, herunder handelssager (Luganokonventionen).
Efter de nævnte konventioner kan sager  

 vedrørende ansættelsesforhold bl.a. anlægges af  

 lønmodtageren i det land, hvor den pågældende  

 sædvanligvis udfører sit arbejde.
Hvis lønmodtageren kun  

 har været kortvarigt udstationeret, udfører vedkommende ikke  

 sædvanligvis sit arbejde i værtslandet.
Direktivet giver  

 således lønmodtageren et supplerende værneting i de  

 situationer, hvor der er tale om kortvarig udstationering.
 De nævnte konventioner er gennemført i dansk  

 ret ved Lov om EF-domskonventionen m.v. samt retsplejelovens § 247.  

 Forslaget til § 9, der giver lønmodtageren mulighed for at  

 lægge sag an i Danmark, er en særregel i forhold hertil.
Der er tale om en værnetingsregel, der ikke  

 berører den materielle retsstilling.
Denne afgøres af forslaget  

 til §§ 5 og 6 samt Rom-konventionen.
Forslaget har heller ikke betydning  

 for spørgsmålet om, hvorvidt lønmodtageren har retlig  

 interesse i at anlægge sag.
Det bemærkes i denne forbindelse, at  

 arbejdsmiljøloven er en offentligretlig lov, og at den derfor i  

 modsætning til de andre regler, der henvises til i forslaget, har et  

 særligt sanktionssystem.
Den praktiske fremgangsmåde ved  

 arbejdsgiverens overtrædelse af arbejdsmiljøloven er derfor den,  

 at der rettes henvendelse til Arbejdstilsynet, der herefter undersøger  

 sagen og evt. anmoder politiet om at rejse tiltale.
Af bestemmelsen i forslagets § 9, stk. 2,  

 fremgår, at en lønmodtager, der vælger at anlægge  

 sag i Danmark, kan anlægge sagen ved den ret eller ved en af de retter,  

 i hvis kreds vedkommende har udført det pågældende  

 arbejde.
I det omfang lønmodtageren ikke ønsker at  

 anlægge sagen ved den ret, i hvis kreds arbejdet er udført,  

 finder retsplejelovens almindelige bestemmelser om værneting  

 anvendelse.
Til § 10 Da udstationerede arbejdstagere ikke er omfattet af  

 ferieloven men af den særlige bestemmelse, der foreslås i  

 § 6, kan arbejdsgivere ikke pålægges straf efter ferieloven.  

 Da der skal indføres sanktioner for overtrædelse af  

 udstationeringsdirektivet, foreslås der straf i form af bøde for  

 overtrædelse af § 6.
Til § 11 Om formålet med en revisionsbestemmelse henvises der  

 til de almindelige bemærkninger.
Europa-Kommissionen skal evaluere  

 direktivet senest den 16. december 2001. Det tidligste tidspunkt for  

 revisionen af denne lov bør ligge efter, at Kommissionens evaluering  

 kan forventes tilendebragt.
Dette hindrer naturligvis ikke, at loven kan  

 revideres på et tidligere tidspunkt, såfremt regeringen i  

 samråd med arbejdsmarkedets parter skønner, at der er behov  

 herfor.
Til § 12 Loven foreslås at træde i kraft den 16.  

 december 1999, hvilket er det tidspunkt, hvor direktivet senest skal  

 være gennemført.
Til § 13 Det foreslås, at loven ikke gælder for  

 Færøerne og Grønland.
Bilag 1 EUROPA-PARLAMENTET OG RÅDETS DIREKTIV 96/71/EF af 16. december 1996 om udstationering af arbejdstagere som led i udveksling af  

 tjenesteydelser EUROPA-PARLAMENTET OG RÅDET FOR DEN EUROPÆISKE UNION HAR under henvisning til traktaten om oprettelse af Det Europæiske  

 Fællesskab, særlig artikel 57, stk. 2, og artikel 66, under henvisning til forslag fra Kommissionen(1) , under henvisning til udtalelse fra Det Økonomiske og Sociale  

 Udvalg(2) , i henhold til fremgangsmåden i traktatens artikel 189 B(3) , og ud fra følgende betragtninger:
(1)	I henhold til traktatens artikel 3, litra c), er fjernelse af  

 hindringerne for den frie bevægelighed for personer og tjenesteydelser  

 et af Fællesskabets mål; (2)	med hensyn til udvekslingen af tjenesteydelser skal restriktioner,  

 der er begrundet i nationalitet eller bopælskrav, ifølge  

 traktaten være afskaffet ved overgangsperiodens udløb; (3)	gennemførelsen af det indre marked skaber et dynamisk  

 miljø for udveksling af tjenesteydelser over grænserne ved at  

 tilskynde et stigende antal virksomheder til midlertidigt at udstationere  

 deres arbejdstagere med henblik på udførelse af arbejde i en  

 anden medlemsstat end den, hvor de normalt er beskæftiget; (4)	tjenesteydelsen kan bestå i, at et arbejde udføres af  

 en virksomhed på dennes vegne og under dens ledelse i henhold til en  

 aftale mellem denne virksomhed og modtageren af tjenesteydelsen, eller i, at  

 der stilles arbejdstagere til rådighed for en virksomhed på  

 grundlag af en offentlig eller en privat kontrakt; (5)	en sådan fremme af tjenesteydelser over grænserne  

 forudsætter fair konkurrence og forholdsregler, der garanterer, at  

 arbejdstagernes rettigheder respekteres; (6)	et grænseoverskridende ansættelsesforhold rejser  

 problemer med hensyn til, hvilken lovgivning der skal anvendes på  

 ansættelsesforholdet, og det er i parternes interesse at  

 fastsætte de arbejds- og ansættelsesvilkår, der skal  

 gælde for det pågældende ansættelsesforhold; (7)	Rom-konventionen af 19. juni 1980 om, hvilken lov der skal anvendes  

 på kontraktlige forpligtelser(4) , blev  

 underskrevet af tolv medlemsstater og trådte den 1. april 1991 i kraft  

 i de fleste af medlemsstaterne; (8)	med artikel 3 i nævnte konvention indføres parternes  

 frie lovvalg som en generel regel; i mangel af et lovvalg er arbejdsaftalen i  

 henhold til artikel 6, stk. 2, undergivet loven i det land, hvor  

 arbejdstageren ved opfyldelsen af aftalen sædvanligvis udfører  

 sit arbejde, selv om han midlertidigt er beskæftiget i et andet land,  

 eller, hvis arbejdstageren ikke sædvanligvis udfører sit arbejde  

 i et bestemt land, loven i det land, hvor det forretningssted, som har  

 antaget arbejdstageren, er beliggende, medmindre det af  

 omstændighederne som helhed fremgår, at aftalen har en  

 nærmere tilknytning til et andet land, i hvilket fald loven i dette  

 land finder anvendelse; (9)	ifølge konventionens artikel 6, stk. 1, kan parternes  

 lovvalg ikke medføre, at arbejdstageren berøves den  

 beskyttelse, der tilkommer ham i medfør af ufravigelige regler i den  

 lov, som i henhold til stk. 2 i nævnte artikel ville finde anvendelse i  

 mangel af et lovvalg; (10)	ifølge konventionens artikel 7 kan ufravigelige regler i en  

 anden lovgivning, især lovgivningen i den medlemsstat hvor en  

 arbejdstager midlertidigt er udstationeret, under visse betingelser finde  

 anvendelse sideordnet med den lovgivning, der ellers skal anvendes; (11)	ifølge princippet om forrang for fællesskabsretten,  

 således som fastsat i konventionens artikel 20, berører denne  

 konvention ikke anvendelsen af bestemmelser, som på særlige  

 områder fastsætter lovvalgsregler vedrørende kontraktlige  

 forpligtelser, og som er eller bliver optaget i retsakter fra De  

 Europæiske Fællesskabers institutioner eller i nationale love,  

 der er harmoniserede til gennemførelse af sådanne retsakter; (12)	fællesskabsretten afskærer ikke medlemsstaterne fra at  

 anvende deres lovgivning eller kollektive aftaler, der er indgået  

 mellem arbejdsmarkedets parter, på enhver person, som er  

 beskæftiget, selv midlertidigt, på deres område, selv om  

 arbejdsgiveren er etableret i en anden medlemsstat; fællesskabsretten  

 forbyder ikke medlemsstaterne at sikre overholdelsen af disse regler med  

 passende midler; (13)	der bør ske en koordinering af medlemsstaternes lovgivning,  

 således at der kan fastsættes en kerne af ufravigelige regler for  

 minimumsbeskyttelse, som skal overholdes i værtslandet af  

 arbejdsgivere, som sætter arbejdstagere til at udføre  

 midlertidigt arbejde på den medlemsstats område, hvor ydelserne  

 præsteres; en sådan koordinering kan kun ske ved hjælp af  

 fællesskabsretten; (14)	tjenesteyderen bør overholde en kerne af klart definerede  

 beskyttelsesregler uanset varigheden af arbejdstagerens udstationering; (15)	det bør fastsættes, at bestemmelserne om  

 mindsteløn og det mindste antal betalte feriedage pr. år ikke  

 finder anvendelse i visse afgrænsede tilfælde i forbindelse med  

 montering og/eller installation af et gode; (16)	der bør i øvrigt sikres en vis fleksibilitet i  

 anvendelsen af bestemmelserne om mindsteløn og det mindste antal  

 betalte feriedage pr. år; hvis udstationeringen ikke overstiger en  

 måned, kan medlemsstaterne på visse betingelser indrømme  

 undtagelser fra bestemmelserne om mindsteløn eller give mulighed for  

 undtagelser gennem kollektive aftaler; er der tale om arbejde af ringe  

 omfang, kan medlemsstaterne indrømme undtagelser fra bestemmelserne om  

 mindsteløn og det mindste antal betalte feriedage pr. år; (17)	de ufravigelige regler om minimumsbeskyttelse, der gælder i  

 værtslandet, må ikke være til hinder for, at der anvendes  

 arbejds- og ansættelsesvilkår, som er mere favorable for  

 arbejdstagerne; (18)	princippet om, at virksomheder med hjemsted uden for Det  

 Europæiske Fællesskab ikke må behandles mere gunstigt end  

 virksomheder med hjemsted i en medlemsstat, skal overholdes; (19)	medmindre andet er fastsat i andre bestemmelser i  

 fællesskabsretten, medfører dette direktiv ikke en forpligtelse  

 til at anerkende vikarbureauer juridisk, og det forhindrer heller ikke, at  

 medlemsstaterne anvender deres egne love om tilrådighedsstillelse af  

 arbejdskraft og om vikarbureauer på virksomheder, der ikke er etableret  

 på deres område, men arbejder dér i forbindelse med  

 udveksling af tjenesteydelser; (20)	dette direktiv berører hverken de aftaler, der er  

 indgået mellem Fællesskabet og tredjelande, eller  

 medlemsstaternes love om adgang til deres område for tjenesteydere fra  

 tredjelande; dette direktiv berører heller ikke nationale love, der  

 vedrører indrejse, bopæl og adgang til beskæftigelse for  

 arbejdstagere fra tredjelande; (21)	bestemmelserne om sociale sikringsydelser og -bidrag er fastsat i  

 Rådets forordning (EØF) nr. 1408/71 af 14. juni 1971 om  

 anvendelse af de sociale sikringsordninger på arbejdstagere og deres  

 familiemedlemmer, der flytter inden for Fællesskabet(1) ; (22)	dette direktiv berører ikke retstilstanden i  

 medlemsstaterne for så vidt angår retten til kollektive  

 kampskridt; (23)	de kompetente instanser i de forskellige medlemsstater samarbejder  

 med hinanden i forbindelse med anvendelsen af dette direktiv; medlemsstaterne  

 sørger for at indføre passende bestemmelser til  

 imødegåelse af manglende overholdelse af dette direktiv; (24)	det er vigtigt at sikre en korrekt gennemførelse af dette  

 direktiv, og at der i dette øjemed finder et nært samarbejde  

 sted mellem Kommissionen og medlemsstaterne; (25)	senest fem år efter vedtagelsen af dette direktiv  

 undersøger Kommissionen, hvorledes dette direktiv er blevet  

 gennemført, og foreslår eventuelt nødvendige  

 ændringer til det - UDSTEDT FØLGENDE DIREKTIV:
Artikel 1 Anvendelsesområde 1. Dette direktiv finder anvendelse på virksomheder, som i  

 forbindelse med levering af tjenesteydelser over grænserne  

 udstationerer arbejdstagere på en medlemsstats område i henhold  

 til stk. 3.
 2. Dette direktiv finder ikke anvendelse på virksomheder inden for  

 handelsflåden for så vidt angår besætningen.
 3. Dette direktiv finder anvendelse, dersom en af de i stk. 1  

 anførte virksomheder træffer en af følgende  

 grænseoverskridende foranstaltninger:
a)	for egen regning og under egen ledelse udstationerer en arbejdstager  

 på en medlemsstats område i henhold til en aftale mellem den  

 udstationerende virksomhed og modtageren af tjenesteydelsen, der driver  

 virksomhed i denne medlemsstat, dersom der i udstationeringsperioden  

 består et ansættelsesforhold mellem den udstationerende  

 virksomhed og arbejdstageren; eller b)	i en medlemsstat udstationerer en arbejdstager på et  

 forretningssted eller i en virksomhed, der tilhører koncernen, dersom  

 der i udstationeringsperioden består et ansættelsesforhold mellem  

 den udstationerende virksomhed og arbejdstageren; eller c)	i sin egenskab af vikarbureau eller i sin egenskab af virksomhed,  

 der stiller en arbejdstager til rådighed, udstationerer en arbejdstager  

 i en brugervirksomhed, der er etableret eller har et forretningssted i en  

 medlemsstat, dersom der inden udstationeringsperioden er indgået en  

 ansættelseskontrakt mellem vikarbureauet eller den virksomhed, som  

 stiller en arbejdstager til rådighed, og arbejdstageren.
 4. Virksomheder, der er etableret i en ikke-medlemsstat, må ikke  

 behandles mere gunstigt end virksomheder, der er etableret i en  

 medlemsstat.
Artikel 2 Definition 1. Med henblik på anvendelsen af dette direktiv forstås ved en  

 udstationeret arbejdstager enhver arbejdstager, der i en bestemt periode  

 udfører arbejde på en anden medlemsstats område end den,  

 hvor arbejdstageren sædvanligvis udfører sit arbejde.
 2. Med henblik på anvendelsen af dette direktiv fortolkes begrebet  

 arbejdstager som i lovgivningen i den medlemsstat, på hvis område  

 arbejdstageren er udstationeret.
Artikel 3 Arbejds- og ansættelsesvilkår 1. Medlemsstaterne påser, at de i artikel 1, stk. 1, omhandlede  

 virksomheder, uanset hvilken lovgivning der finder anvendelse på  

 ansættelsesforholdet, på nedennævnte områder sikrer  

 de arbejdstagere, der er udstationeret på deres område, de  

 arbejds- og ansættelsesvilkår, som i den medlemsstat, på  

 hvis område arbejdet udføres, er fastsat:
-	ved lov eller administrative bestemmelser, og/eller -	ved kollektive aftaler eller voldgiftskendelser, der finder generel  

 anvendelse, jf. stk. 8, for så vidt de vedrører de i bilaget  

 nævnte aktiviteter:
a)	maksimal arbejdstid og minimal hviletid b)	mindste antal betalte feriedage pr. år c)	mindsteløn, herunder overtidsbetaling; dette gælder  

 ikke for erhvervstilknyttede tillægspensionsordninger d)	betingelserne for at stille arbejdstagere til rådighed,  

 især via vikarbureauer e)	sikkerhed, sundhed og hygiejne på arbejdspladsen f)	beskyttelsesforanstaltninger med hensyn til arbejds- og  

 ansættelsesvilkår for gravide kvinder og kvinder, der lige har  

 født, samt for børn og unge g)	ligebehandling af mænd og kvinder samt andre bestemmelser  

 vedrørende ikke-forskelsbehandling.
 I forbindelse med dette direktiv defineres begrebet mindsteløn, jf.  

 stk. 1, litra c), i overensstemmelse med national lovgivning og/eller praksis  

 i den medlemsstat, på hvis område arbejdstageren er  

 udstationeret.
 2. For så vidt angår sådant arbejde i forbindelse med  

 første montering og/eller første installation af et gode, som  

 udgør en integrerende del af en leveringsaftale, er nødvendigt  

 for idrifttagning af det leverede gode og udføres af kvalificerede  

 og/eller specialiserede arbejdstagere fra leverandørvirksomheden,  

 finder stk. 1, første afsnit, litra b) og c), ikke anvendelse, hvis  

 udstationeringen højst varer otte dage.
 Denne bestemmelse finder ikke anvendelse på de i bilaget omhandlede  

 byggeaktiviteter.
 3. Medlemsstaterne kan efter samråd med arbejdsmarkedets parter i  

 overensstemmelse med skik og brug i de enkelte medlemsstater i de i artikel  

 1, stk. 3, litra a) og b), nævnte tilfælde undlade at anvende  

 stk. 1, første afsnit, litra c), i nærværende artikel,  

 hvis udstationeringen højst varer en måned.
 4. Medlemsstaterne kan i overensstemmelse med national lovgivning og/eller  

 praksis fastsætte, at der kan gøres undtagelse fra stk. 1, andet  

 afsnit, litra c), i de tilfælde, der er nævnt i artikel 1, stk.  

 3, litra a) og b), samt fra en afgørelse truffet af en medlemsstat i  

 henhold til stk. 3 i nærværende artikel, gennem kollektive  

 aftaler som omhandlet i stk. 8 i nærværende artikel for et eller  

 flere aktivitetsområder, hvis udstationeringen højst varer en  

 måned.
 5. Medlemsstaterne kan indrømme en undtagelse fra stk. 1,  

 første afsnit, litra b) og c), i de tilfælde, der er nævnt  

 i artikel 1, stk. 3, litra a) og b), på grund af arbejdets ringe  

 omfang.
 De medlemsstater, der gør brug af muligheden i første  

 afsnit, fastsætter de nærmere regler, som det  

 pågældende arbejde skal opfylde, for at det kan betragtes som  

 værende af »ringe omfang«.
 6. Udstationeringens varighed beregnes ud fra en referenceperiode på  

 et år fra dens begyndelse.
 Ved beregningen af denne periode medregnes alle forudgående  

 perioder, hvor en anden arbejdstager eventuelt har været udstationeret  

 til det pågældende arbejde.
 7. Stk. 1-6 er ikke til hinder for anvendelse af arbejds- og  

 ansættelsesvilkår, der er mere favorable for arbejdstagerne.
 Ydelser, der specifikt vedrører udstationeringen, betragtes som en  

 del af mindstelønnen, hvis de ikke udbetales som godtgørelse af  

 udgifter, der reelt er afholdt i forbindelse med udstationeringen,  

 såsom udgifter til rejse, kost og logi.
 8. Ved kollektive aftaler eller voldgiftskendelser, der finder generel  

 anvendelse, forstås kollektive aftaler og voldgiftskendelser, der skal  

 overholdes af alle virksomheder inden for den pågældende sektor  

 eller erhvervsgren i det pågældende geografiske område.
 Hvis der ikke findes en ordning til konstatering af, at kollektive aftaler  

 eller voldgiftskendelser finder generel anvendelse, jf. første afsnit,  

 kan medlemsstaten beslutte at lægge følgende til grund:
-	de kollektive aftaler eller voldgiftskendelser, der er alment  

 gældende for alle tilsvarende virksomheder i det berørte  

 geografiske område og i den pågældende sektor eller  

 erhvervsgren, og/eller -	de kollektive aftaler, der indgås af de mest  

 repræsentative arbejdsmarkedsparter på nationalt plan, og som  

 gælder på hele det nationale område såfremt deres anvendelse på de i artikel 1, stk. 1, omhandlede  

 virksomheder på de områder, der er nævnt i stk. 1,  

 første afsnit, i nærværende artikel, ikke medfører  

 forskelsbehandling mellem disse virksomheder og de øvrige  

 virksomheder, der er nævnt i dette afsnit, og som befinder sig i en  

 tilsvarende situation.
 Efter denne artikel foreligger der ligebehandling, når nationale  

 virksomheder, som befinder sig i en tilsvarende situation:
-	på arbejdsstedet eller i den pågældende sektor er  

 underkastet samme forpligtelser på de i stk. 1, første afsnit,  

 nævnte områder som udstationeringsvirksomhederne, og -	skal opfylde disse forpligtelser med de samme virkninger.
 9. Medlemsstaterne kan bestemme, at de i artikel 1, stk. 1, omhandlede  

 virksomheder skal sikre arbejdstagere efter artikel 1, stk. 3, litra c), de  

 samme vilkår, som dem, der gælder for vikarer i den medlemsstat,  

 på hvis område arbejdet udføres.
 10. Dette direktiv er ikke til hinder for, at medlemsstaterne under  

 iagttagelse af traktaten uden forskel pålægger nationale  

 virksomheder og andre staters virksomheder:
-	arbejds- og ansættelsesvilkår på andre  

 områder end dem, der er nævnt i stk. 1, første afsnit, for  

 så vidt der er tale om grundlæggende retsprincipper (ordre  

 public) -	arbejds- og ansættelsesvilkår, som er fastsat i  

 kollektive aftaler eller voldgiftskendelser, jf. stk. 8, vedrørende  

 andre aktiviteter end dem, der er omhandlet i bilaget.
Artikel 4 Samarbejde om information 1. Med henblik på gennemførelsen af dette direktiv udpeger  

 medlemsstaterne i overensstemmelse med national lovgivning og/eller praksis  

 et eller flere forbindelseskontorer eller en eller flere nationale kompetente  

 instanser.
2. Medlemsstaterne sørger for samarbejde mellem de offentlige  

 myndigheder, som i henhold til den nationale lovgivning har kompetence til at  

 overvåge de i artikel 3 omhandlede arbejds- og  

 ansættelsesvilkår.
Dette samarbejde består bl.a. i, at de  

 pågældende offentlige myndigheder besvarer begrundede  

 forespørgsler fra hinanden om oplysninger vedrørende  

 grænseoverskridende tilrådighedsstillelse af arbejdstagere,  

 herunder angående åbenlyst misbrug eller  

 grænseoverskridende aktiviteter, der anses for ulovlige.
 Kommissionen og de i første afsnit nævnte offentlige  

 myndigheder arbejder nært sammen med henblik på at  

 undersøge de vanskeligheder, der kan opstå i forbindelse med  

 gennemførelsen af artikel 3, stk. 10.
 Den gensidige administrative bistand er gratis.
 3. Hver medlemsstat træffer passende foranstaltninger til, at  

 oplysningerne om arbejds- og ansættelsesvilkår, jf. artikel 3,  

 generelt er alment tilgængelige.
 4. Hver medlemsstat giver de øvrige medlemsstater og Kommissionen  

 meddelelse om de forbindelseskontorer og/eller de kompetente instanser, der  

 er omhandlet i stk. 1.
Artikel 5 Foranstaltninger Medlemsstaterne træffer passende foranstaltninger i tilfælde  

 af manglende overholdelse af dette direktiv.
 De sørger især for, at arbejdstagerne og/eller deres  

 repræsentanter råder over egnede procedurer med henblik på  

 gennemførelse af forpligtelserne i dette direktiv.
Artikel 6 Retlig kompetence For at gøre retten til de i artikel 3 sikrede arbejds- og  

 ansættelsesvilkår gældende kan der anlægges retssag i  

 den medlemsstat, på hvis område arbejdstageren er eller har  

 været udstationeret, uden at dette i givet fald berører adgangen  

 til at anlægge retssag i en anden stat i overensstemmelse med de  

 internationale konventioner om retternes kompetence.
Artikel 7 Gennemførelse Medlemsstaterne vedtager de nødvendige love og administrative  

 bestemmelser for at efterkomme dette direktiv senest den 16. december 1999.  

 De underretter straks Kommissionen herom.
Disse love og bestemmelser skal ved vedtagelsen indeholde en henvisning  

 til dette direktiv eller skal ved offentliggørelsen ledsages af en  

 sådan henvisning.
De nærmere regler for henvisningen  

 fastsættes af medlemsstaterne.
Artikel 8 Fornyet undersøgelse foretaget af Kommissionen Senest den 16. december 2001 foretager Kommissionen en fornyet  

 undersøgelse af gennemførelsesbestemmelserne til dette direktiv  

 med henblik på om nødvendigt at foreslå Rådet de  

 fornødne ændringer.
Artikel 9 Dette direktiv er rettet til medlemsstaterne.
 Udfærdiget i Bruxelles, den 16. december 1996.
På Europa-Parlamentets vegne På Rådets vegne K.
HÄNSCH I.
YATES Formand Formand BILAG De i artikel 3, stk. 1, andet led, nævnte aktiviteter omfatter alle  

 de aktiviteter inden for byggeri, der vedrører opførelse,  

 istandsættelse, vedligeholdelse, ombygning eller nedrivning af  

 bygninger, og navnlig følgende arbejder:
1.	Udgravning 2.	Jordarbejder 3.	Byggeri 4.	Montering og demontering af præfabrikerede elementer 5.	Indretning 6.	Modernisering 7.	Renovering 8.	Reparation 9.	Demontering 10.	Nedrivning 11.	Vedligeholdelse 12.	Istandsættelse - Maler- og  

 rengøringsarbejder (1)   EFT nr.
C 225 af 30. 8.  

 1991, s. 6, og EFT nr.
C 187 af 9. 7. 1993, s. 5.
(2)   EFT nr.
C 49 af 24. 2. 1992, s.  

 41.
(3)   Europa-Parlamentets udtalelse af 10.  

 februar 1993 (EFT nr.
C 72 af 15. 3. 1993, s. 78), Rådets fælles  

 holdning af 3. juni 1996 (EFT nr.
C 220 af 29. 7. 1996, s. 1) og  

 Europa-Parlamentets afgørelse af 18. september 1996 (EFT nr.
C 320 af  

 28. 10. 1996, s. 73). Rådets afgørelse af 24. september  

 1996.
(4)   EFT nr.
L 266 af 9. 10. 1980, s.  

 1.
(1)   

  EFT nr.
L 149 af 5. 7. 1971, specialudgave 1971 (II), s. 366. Forordningen  

 er senest ændret ved forordning (EF) nr. 3096/95 (EFT nr.
L 335 af 30.  

 12. 1995, s. 10).
 1)   Loven indeholder  

 bestemmelser, der gennemfører Europa-Parlamentet og Rådets  

 direktiv 96/71/EF af 16. december 1996 om udstationering af arbejdstagere som  

 led i udveksling af tjenesteydelser, EF-Tidende 1997 L 18 s. 1.
