Klage over utilstrækkelig undersøgelse og behandling af for tidligt født spædbarn Nævnet fandt grundlag for at kritisere vagtlæge A.
Efter nævnets opfattelse måtte det anses for at være påkrævet altid at undersøge akut syge spædbørn med en almen vurdering af vejrtrækningsforhold, væskestatus og almen tilstand, herunder eventuel sløvhed/slaphed, ligesom der bør undersøges for eventuelt infektionsfokus svarende til lunger, ører og hals, ligesom der burde undersøges for ryg/nakkestivhed og pletter på huden, hvilket nævnet lagde til grund, at vagtlæge A ikke havde gjort.
Nævnet fandt endvidere grundlag for kritik af vagtlæge B.
Nævnet lagde vægt på, at vagtlæge B ved sin undersøgelse af patienten kun fandt ganske diskrete fund, men selvom disse i sig selv ikke var specielt alarmerende, var den supplerende oplysning om gentagne apnøperioder, oplysning om nedsat væskeindtagelse, tidligere vagtlægebesøg, bekymrede forældre og udtalt for tidlig fødsel (præmaturitet), oplysninger, som efter nævnets opfattelse burde have ført til indlæggelse af patienten.
Netop præmature børn kan udvikle apnøperioder i tilfælde af alvorligere luftvejsinfektioner, og symptomet bør efter nævnets opfattelse altid give anledning til overvejelse om indlæggelse til afklaring.
