Fremsat den 4. november 2008 af Karina Lorentzen (SF), Sidsel Homann (SF) og Ole Sohn (SF) Forslag til folketingsbeslutning om forbud mod reklamering for og salg af elhalsbånd til anvendelse på alle dyr Folketinget pålægger regeringen at fremsætte lovforslag, som forbyder reklamering for og salg af elhalsbånd til anvendelse på alle dyrearter.
Bemærkninger til forslaget Elhalsbånd bruges til at træne hunde, hvor ejeren ved hjælp af en fjernbetjening kan give hunden stød, hvis den ikke adlyder.
Et eksempel på et sådant produkt er »dog butterfly«.
Det er en frygtelig måde at opdrage hunde på, og derfor er det også ulovligt.
Det er forbudt at bruge elhalsbånd på alle dyr, men det er lovligt at reklamere for og sælge disse el-halsbånd, så længe der ikke opfordres til, at halsbåndene skal anvendes til hunde og katte.
Derfor fremsættes beslutningsforslag om, at der indføres totalforbud mod at sælge disse halsbånd.
Det skal således være forbudt at sælge elhalsbåndene, hvilket virker indlysende, da der allerede er et forbud mod at anvende disse halsbånd på dyr.
En uklar lovgivning har givet anledning til, at det er svært at vurdere, hvornår loven omgås, og det har givet problemer i forhold til at sigte sælgere af de omtalte elhalsbånd, hvor formålet netop har været anvendelse på hunde.
SF tager stærk afstand fra opdragelsesmetoder af dyr, som påfører dem unødvendig smerte, og ønsker derfor dette hul i lovgivningen lukket.
 Tidligere justitsminister Lene Espersen har i udsendelsen Task Force sendt på DR1 den 23. august 2007 udtalt, at dette hul i lovgivningen skal lukkes, således at det både er ulovligt at reklamere for og sælge el-halsbånd.
Skriftlig fremsættelse Karina Lorentzen (SF):
 Forslag til folketingsbeslutning om forbud mod reklamering for og salg af elhalsbånd til alle dyr.
(Beslutningsforslag nr.
B 32).
