Ligebehandlingsnævnets afgørelse om køn - forskellige priser - parts- og vidneforklaringer J.nr. 19-58053 En mand klagede til Ligebehandlingsnævnet over, at en datinghjemmeside opkrævede betaling på 129 kr. for VIP-medlemskab fra mænd, mens kvinder ikke skulle betale for VIP-medlemskab.
Datinghjemmesiden oplyste, at rabatten blev fordelt ligeligt mellem begge køn.
Ingen af parterne havde underbygget deres synspunkter gennem fremsendelse af bilagsmateriale.
Nævnet vurderede på den bagrund, at det var nødvendigt for sagens afgørelse, at der føres bevis i form af mundtlige parts- og vidneforklaringer.
En sådan bevisførelse kan ikke ske for nævnet, men må i givet fald ske ved domstolene.
 Ligebehandlingsnævnet kunne derfor ikke behandle klage.
 Klagen angår påstået forskelsbehandling på grund af køn i forbindelse med den indklagede virksomheds prispolitik for VIP-medlemskab overfor henholdsvis mænd og kvinder.
Ligebehandlingsnævnets afgørelse Ligebehandlingsnævnet kan ikke behandle klagen, da en afgørelse af, om klager er blevet forskelsbehandlet på grund af køn, kræver bevisførelse i form af mundtlige parts- og vidneforklaringer.
Sagsfremstilling Klager, der er en mand, har klaget over, at indklagede, der driver en datinghjemmeside, opkræver betaling for VIP-medlemskab fra mænd på 129 kr. pr. måned, mens kvinder ikke skal betale for VIP-medlemskab.
 Der er ikke i forbindelse med sagens behandling fremsendt bilag, der kan af- eller bekræfte klagers synspunkt.
 Klagen blev modtaget i Ligebehandlingsnævnet den 22. november 2019.
 Klager har ikke fremsat krav om tilkendelse af et bestemt godtgørelsesbeløb.
Parternes bemærkninger Klager gør gældende, at der på indklagedes hjemmeside opkræves 129 kr. pr. måned i betaling for VIP-medlemskab for mænd, mens kvindelige medlemmer ikke skal betale for medlemskab. (s. 1) Klager er basismedlem af hjemmesiden.
 Betalt medlemskab er den eneste måde, hvorpå man kan læse beskeder og se profiler på hjemmesiden.
 Klager ønsker, at det enten bliver gratis for alle at læse beskeder på hjemmesiden, eller at kvindelige medlemmer også kommer til at betale for VIP-medlemskab.
Klager har ikke set tilbud om mens night, hvor mænd kan få rabat på VIP-medlemskab på siden, som påstået af indklagede. (s. 4) Klager har en veninde, der har været medlem af datinghjemmesiden siden april 2018, og hun har ikke på noget tidspunkt betalt for VIP-medlemskab.
Veninden har heller ikke set, at indklagede har haft tilbud, hvor mænd kunne få rabat på VIP-medlemskab.
 Indklagede har oplyst, at rabatten fordeles ligeligt mellem begge køn.
På indklagedes hjemmeside er der af og til tilbud, som indeholder ladies night, hvor kvinder i en periode kan få rabat på VIP-medlemskab. (s. 2) Der er tilsvarende perioder med mens night, hvor mænd kan få rabat på VIP-medlemskab.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særlig ufordelagtigt i forhold til personer af det andet køn, medmindre den pågældende bestemmelse, betingelse eller praksis er objektivt begrundet i et legitimt formål og midlerne til at opfylde dette formål er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Klager har oplyst, at mænd skal betale 129 kr. pr. måned for VIP-medlemskab på den indklagede datingside, mens kvinder ikke skal betale for VIP-medlemskab.
Indklagede bestrider, at kvinder ikke skal betale for VIP-medlemskab.
Indklagede har herved henvist til, at der har været tale om en periode, hvor kvinder kunne få rabat på VIP-medlemskab, og at der findes tilsvarende perioder, hvor mænd også kan få rabat på VIP-medlemskab.
 Ingen af parterne har underbygget deres synspunkter gennem fremsendelse af bilagsmateriale.
 På den baggrund er der for nævnet tvivl om, hvorvidt klager har været udsat for ringere behandling på grund af sit køn.
Nævnet vurderer på den baggrund, at det er nødvendigt for sagens afgørelse, at der føres bevis i form af mundtlige parts- og vidneforklaringer.
En sådan bevisførelse kan ikke ske for nævnet, men må i givet fald ske ved domstolene.
 Ligebehandlingsnævnet kan derfor ikke behandle klagen.
Retsregler Afgørelsen er truffet efter følgende bestemmelser:
