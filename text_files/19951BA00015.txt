Nr BSF 15 Forslag til folketingsbeslutning om sikring af vetoretten og de små landes  

 indflydelse Fremsat af Keld Albrechtsen (EL) Frank Aaen (EL) den 24. oktober 1995 Folketinget opfordrer regeringen til at fremsætte forslag om  

 traktatændring, der sikrer vetoretten i EU.
Folketinget opfordrer desuden  

 regeringen til i EU at stå ultimativt fast på kravet om sikring af de små  

 landes rettigheder i forbindelse med en eventuel udvidelse af EU med nye  

 medlemmer.
Dette skal ske efter følgende retningslinjer:
 - Der skal fortsat udpeges mindst et medlem af Europa-Kommissionen fra  

 hvert land.
 - Stemmevægtene i EU's Ministerråd må ikke ændres til ugunst for de små  

 lande, og antallet af stemmer, som skal til for at opnå et blokerende  

 mindretal, må ikke øges.
 - Der må ikke indføres afstemningsregler, som bygger på landenes folketal.
 - Formandskabet skal fortsat gå på skift mellem samtlige medlemslande.
 - Hvert EU-land skal fortsat have en dommer i EF-Domstolen.
 - Stemmefordelingen i Europa-Parlamentet må ikke ændres til ugunst for de  

 små lande.
 - Hvert medlemsland skal have adgang til at tale sit eget sprog.
Bemærkninger til forslaget Vetoretten har siden den 1. januar 1973 været en forudsætning for Danmarks  

 medlemskab af EF - og fra 1993 af EU.
Dette blev klart fastslået i en  

 tillægsbetænkning, som Folketingets Markedsudvalg afgav den 16. maj 1986.  

 Heri står:
 »Idet der henvises til udenrigsministerens notits af 16. maj 1986  

 (optrykt som bilag), ønsker udvalget i forbindelse med ratifikationen af  

 EF-pakken at præcisere, at vetoretten i henhold til Luxembourg-forliget er en  

 forudsætning for dansk medlemskab, som det har været tilfældet siden Danmarks  

 indtræden i EF pr. 1. januar 1973«.
 I forbindelse med folkeafstemningerne om Maastricht-Traktaten i 1992 og  

 1993 blev det atter fastslået, at vetoretten er en forudsætning for dansk  

 medlemskab.
Men i praksis har de skiftende danske regeringer ikke rigtig været  

 interesseret i at bruge denne vetoret, heller ikke når der stod væsentlige  

 danske interesser på spil.
Regeringens modvilje mod at bruge vetoretten kan  

 skyldes, at regeringen frygter, at EU's Ministerråd vil trodse et dansk veto  

 og gennemføre lovgivningen alligevel, og at EF-Domstolen derefter vil  

 underkende det danske veto.
Denne frygt kan være velbegrundet, al den stund vetoretten ikke er skrevet  

 ind i selve Unionstraktaten, men »kun« er en mellemstatslig aftale  

 (Luxembourgforliget), dvs. en aftale af samme karakter som  

 Edinburgh-undtagelserne.
Der er derfor et klart behov for en regulær  

 traktatfastsættelse af vetoretten.
 Luxembourgforliget blev vedtaget i 1966, men den vetoret, som dette forlig  

 åbnede op for, er udhulet ved ikke at være blevet brugt af medlemslandene! I  

 stedet gennemførte man i 1987 en ændring af Ministerrådets forretningsorden,  

 så der fremover kunne holdes egentlige afstemninger, hvis Europa-Kommissionen  

 eller et medlemsland anmodede herom og anmodningen blev støttet af et simpelt  

 flertal af medlemslandene, det vil sige 7 ud af 12 lande (dengang i 1987).
 Denne nye praksis afskaffede dermed også det hidtidige krav om at nå til  

 enighed, og i stigende grad gik man i praksis over til det, vi kalder  

 afstemninger med kvalificeret flertal, eller et forhandlingsresultat, når  

 landet(ene) i mindretal kunne se, at de i givet fald ville blive stemt ned og  

 derfor gik i forhandling for at få indflydelse på det endelige resultat.
I forhold til det indre marked har ingen lande mogen sinde anvendt  

 vetoretten i Luxembourgforliget, selv om der har været lejlighed til det  

 flere gange ud fra bestemmelsen om, at vetoretten kan bruges i forbindelse  

 med det, som kaldes »vitale interesser« for det pågældende  

 medlemsland.
Vetoretten er sidst brugt af Grækenland i 1988 i et  

 landbrugsspørgsmål.
Da den franske Nationalforsamling skulle godkende den  

 endelige Maastricht-Traktat, forlangte man at få sikkerhed for, at  

 Luxembourgforligets vetoret stadig gjaldt.
I forbindelse med de  

 forhandlinger, som EU havde med USA om GATT-aftalen, stod Frankrig stejlt på,  

 at bl.a. fransk landbrug skulle have indrømmelser eller kompensationer, før  

 man fra fransk side kunne støtte EU's accept af den indgåede aftale med USA  

 om GATT.
Det er det nærmeste, man i de seneste år er kommet et veto uden  

 direkte at nedlægge et sådant.
Hvis det er rigtigt, at vetoretten - som den er formuleret i  

 Luxembourgforliget - ikke vil blive godkendt på lige fod med  

 Maastricht-Traktaten hos EF-Domstolen, er den jo intet værd, og dermed  

 udelukkes det danske Folketing fra via Europaudvalget at give en minister  

 besked på at bruge vetoretten i forbindelse med en sag, som Danmark vil blive  

 stemt ned på af et flertal i Ministerrådet, og som defineres som værende af  

 »vital interesse« for Danmark.
Derfor vil den bedste løsning - og  

 sikkerhed for, at Danmark kan bruge vetoretten - være at få den ind i selve  

 traktaten.
Men nu skal den teoretiske mulighed for at bruge vetoretten endeligt  

 afskaffes.
Den 14. juni 1995 kunne Politiken skrive, at ». . . EU skal  

 være i stand til at føre en mere handlekraftig udenrigspolitik.
Derfor må man  

 bryde med princippet om enstemmighed.
Nødvendige beslutninger - der ikke  

 medfører militær indsats - må kunne træffes og gennemføres, hvis et flertal  

 går ind for det.
Det mener de kristeligt-konservative partier CDU og CSU . .  

 . Hvis et flertal af EU-lande er enige om at gennemføre militære operationer  

 uden for EU, skal intet medlemsland have mulighed for at nedlægge veto.
Til  

 gengæld skal heller intet land være forpligtet til at deltage mod eget ønske,  

 hedder det i strategipapiret«.
Det er primært de små lande, som vil have behovet for at bruge vetoretten,  

 da de store toneangivende lande som regel vil kunne varetage deres nationale  

 interesser.
På lignende måde gælder det om at sikre de små landes  

 rettigheder, når vi bevæger os til områder, der drejer sig om sammensætningen  

 af Europa-Kommissionen, stemmevægtene i Ministerrådet, formandskabet af EU  

 osv.
Allerede i forbindelse med vedtagelsen af L 2 i Folketinget kort før  

 julen 1994 (Lov om Den Europæiske Unions udvidelse med Norge, Østrig, Finland  

 og Sverige) gjorde Enhedslisten opmærksom på, at Folketinget dermed ikke kun  

 godkendte det forhandlingsresultat mellem EU og de pågældende 4 lande - hvor  

 den norske befolkning så heldigvis forpurrede den norske regerings planer om  

 at gå ind i EU - men reelt også medvirkende til en ændring af  

 Maastricht-Traktaten i forbindelse med en ændring af stemmevægtene i de  

 interne EU-afstemninger.
I den traktat mellem EU og de fire ansøgerlande, som Folketinget  

 godkendte, står der, at ». . . der er enighed om, at spørgsmålet om  

 stemmevægte og antal af stemmer ved kvalificeret flertal i Rådet skal drøftes  

 på 1996-konferencen. . .« Ændringer i stemmevægtene vil betyde, at det bliver endnu sværere i  

 fremtiden at samle tilstrækkelig mange stemmer i EU's Ministerråd til at  

 blokere for kvalificerede flertalsafgørelser.
I forbindelse med  

 regeringskonferencen i 1996 om en revidering af Maastricht-Traktaten er der  

 kommet en lang række tilkendegivelser fra både tysk og fransk side med krav  

 om en forenkling og effektivisering af EU.
Med henvisning til, at EU måske  

 engang kan komme op på at være 27 medlemmer (i dag er der 15), foreslår man,  

 at der sker en »effektivisering« af EU, dvs. mere magt til de store  

 lande på bekostning af de små.
F.eks. sagde den nye spanske kommissær i forbindelse med høringerne af de  

 nye kommissærer i Europa-Parlamentet, at ». . . som jeg ser det, bør et  

 land ikke kunne blokere for en traktatændring.
Vi har en meget trist erfaring  

 fra Maastricht-Traktaten, hvor vi så, at afstemningen den 2. juni 1992 truede  

 med at ødelægge hele arbejdet, fordi et land ikke kunne acceptere traktaten.  

 Det princip må vi tage fat på, når vi skal se på ændringer i traktaten«.  

 Den samme spanske kommissær, Marcellino Oreja, skal have ansvaret for  

 forberedelserne af regeringskonferencen i 1996.
Men han er ikke alene om at foreslå drastiske ændringer i EU's nuværende  

 struktur.
I bladet Europa, nr. 9/september 1995, udtaler den tyske kommissær  

 Martin Bangemann, at ». . . 20 kommissærer er for mange, med 25 bliver  

 det umuligt at arbejde.« »Han vil arbejde for, at  

 Europa-Kommissionen opbygges på en ny måde i fremtidens EU . . . Hans forslag  

 er, at Kommissionen inddeles i »højkommissærer« og  

 »almindelige kommissærer«.
Kommissionen skal bestå af 12-15  

 højkommissærer, som sidder på de egentlige porteføljer.
De skal hver indgå i  

 arbejdsgrupper med almindelige kommissærer.
Bangemann forestiller sig, at de  

 store lande altid skal have en højkommissær.
De resterende pladser skal gå på  

 skift mellem de andre, mindre lande, som desuden har mulighed for at sætte  

 sig på de almindelige kommissærposter'.
Sådanne holdninger giver bange anelser hos flere af de små medlemslande.  

 Den 15. juni 1995 kan Børsen - under overskriften »De små EU-lande  

 frygter at få mindre magt« - fortælle, at på det andet møde i  

 refleksionsgruppen »(vendte) flere af EU's små lande sig i går mod de  

 store landes krav om en ændret stemmefordeling, der vil underminere de mindre  

 landes relative styrke i Ministerrådet . . ».
I Information fra den 8.  

 juni 1995 er udenrigsminister Niels Helveg Petersen tilsyneladende ikke spor  

 nervøs ved denne udvikling.
Han citeres for at mene, at » . . . Danmark  

 vil miste stemmer og indflydelse i EU, når de østeuropæiske lande bliver  

 medlemmer. . . Det er klart, at EU må reformeres, selv om udvidelsen med de  

 østeuropæiske lande kommer til at ske i flere faser.
Ellers vil EU ikke kunne  

 forblive det retsfællesskab, Danmark lægger så stor vægt på.
Målet med  

 konferencen er at sikre institutionernes effektivitet . . . Det er givet, at  

 spørgsmål om stemmeregler og Kommissionens størrelse kommer op på  

 dagsordenen.
Rotation af formandskabet, antallet af arbejdssprog og antallet  

 af medlemmer i andre EU-institutioner kan også blive rejst . . . Det  

 regnestykke ender med, at de små EU-lande kommer til at afgive stemmer til de  

 store«.
Når de store lande nu kommer frem med krav om ændringer, bygger det på, at  

 der i EU's nuværende regler er givet en præference til de små lande, for at  

 disse ikke totalt skulle kunne majoriseres af de store lande.
I Børsen den  

 15. juni 1995 står der, at ». . . misforholdet mellem indbyggere og  

 antal stemmer i Ministerrådet illustreres af, at Tyskland betaler med otte  

 millioner indbyggere for hver stemme, mens der kun er godt 1,6 millioner  

 indbyggere bag hver af de danske tre stemmer«.
Men denne positive  

 særbehandling af de små lande var en af forudsætningerne for det danske  

 medlemskab og en af garantierne for, at de små landes interesser ikke totalt  

 underordnes de store landes interesser, akkurat som den politisk bestemte  

 vedtagelse af vetoretten i Luxembourgforliget i 1966.
 Derfor er det vigtigt, at den danske regering fastholder de små landes  

 nuværende rettigheder for at sikre, at disse ikke undermineres i en stigende  

 strøm af flertalsafgørelser og marginalisering af de små landes formelle  

 indflydelse via sammensætning af Europa-Kommisissionen, Ministerråd,  

 EF-Domstolen, stemmevægte, formandskabet, talesprog osv.
