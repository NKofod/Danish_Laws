Nr LSF 168 Forslag til Lov om ændring af lov om apoteksvirksomhed (Apotekeres  

 tavshedspligt, offentliggørelse og videregivelse af oplysninger fra  

 lægemiddelstatistikken, magistrelle lægemidler m.v.) Fremsat af sundhedsministeren (Birte Weiss) den 4. februar 1998 § 1 I lov om apoteksvirksomhed, jf. lovbekendtgørelse nr. 657 af 28. juli  

 1995, som ændret ved § 31 i lov nr. 386 af 22. maj 1996, § 1 i lov nr. 1228  

 af 27. december 1996 og § 6 i lov nr. 224 af 25. marts 1997, foretages  

 følgende ændringer:
 1. I § 3 a indsættes som stk. 5 :
 »Stk. 5 . Får en apoteker eller i dennes fravær apotekerens  

 stedfortræder kendskab til eller begrundet formodning om, at en af apotekets  

 kunder vil videresælge eller åbenbart vil misbruge receptordinerede  

 lægemidler, som er udleveret eller ønskes udleveret af apoteket, kan  

 apotekeren eller dennes stedfortræder underrette kundens egen læge og den  

 receptudstedende læge om forholdet.«.
 2. I § 9, stk. 3 , ændres »Landbrugsministeren«  

 til: »Ministeren for fødevarer, landbrug og fiskeri«.
 3. § 11, stk. 2 , affattes således:
 » Stk. 2. Sundhedsministeren eller den myndighed, som  

 sundhedsministeren udpeger til at modtage de oplysninger, der er nævnt i stk.  

 1, nr. 6, kan videregive oplysninger om omsætningen m.v. af lægemidler m.v.  

 til offentligheden, herunder offentliggøre statistikker over omsætningen af  

 alle lægemidler og lægemiddelpakninger.«.
 4. I § 11 indsættes som stk. 3-5 :
» Stk. 3. Sundhedsministeren kan fastsætte regler om, at den  

 myndighed, som sundhedsministeren udpeger til at modtage de oplysninger, der  

 er nævnt i stk. 1, nr. 6, til andre offentlige myndigheder kan videregive  

 oplysninger om receptudstederes ordination af lægemidler.
Der kan i denne  

 forbindelse videregives oplysninger, der identificerer den enkelte  

 receptudsteder ved personnummer, ydernummer eller lignende.
 Stk. 4. Den myndighed, som sundhedsministeren udpeger til at  

 modtage de oplysninger, der er nævnt i stk. 1, nr. 6, kan til  

 Sundhedsstyrelsen videregive alle oplysninger om ordination af  

 afhængighedsskabende lægemidler, herunder oplysninger der identificerer  

 receptudstederen ved personnummer, ydernummer eller lignende, og oplysninger  

 der identificerer patienten ved personnummer.
 Stk. 5. Sundhedsministeren kan fra den myndighed, som  

 sundhedsministeren udpeger til at modtage de oplysninger, der er nævnt i stk.  

 1, nr. 6, modtage samme oplysninger og videregive disse i samme omfang som  

 den nævnte myndighed.«.
 5. I § 13 indsættes som stk. 3 og 4 :
 »Stk. 3. Hvis Lægemiddelstyrelsen af sikkerhedsmæssige grunde  

 har afslået at udstede markedsføringstilladelse eller har tilbagekaldt  

 markedsføringstilladelsen til et lægemiddel, må apotekerne ikke fremstille og  

 forhandle et magistrelt lægemiddel med samme aktive indholdsstoffer.
 Stk. 4. Lægemiddelstyrelsen kan i særlige tilfælde efter ansøgning  

 fra en læge tillade, at et apotek fremstiller og forhandler et magistrelt  

 lægemiddel, der er omfattet af stk. 2 eller 3.«.
 6 . § 15, stk. 2, nr. 1, ophæves.
 Nr. 2-5 bliver herefter nr. 1-4.
 7. I § 15, stk. 3, ændres »stk. 2, nr. 4« til:  

 »stk. 2, nr. 3«.
 8. I § 22, stk. 1, nr. 4, ændres »§ 15, stk. 2, nr.  

 1-3« til: »§ 15, stk. 2, nr. 1 og 2«.
 9. I § 42 indsættes efter stk. 1 som nyt stykke:
 »Stk. 2. Lægemiddelstyrelsen kan fastsætte regler om  

 apotekernes videregivelse af oplysninger om:
1) Ekspeditionen af en recept til receptudstederen og 2) receptekspedition til andre receptudstedere, der har ordineret  

 receptmedicin til samme patient.«.
 Stk. 2 og 3 bliver herefter stk. 3 og 4.
 10. I § 59, stk. 2 , ændres »§ 15, stk. 2, nr. 4«  

 til: »§ 15, stk. 2, nr. 3«.
 11. I § 65, stk. 1, ændres  

 »Veterinærdirektoratet« til: »Veterinær- og  

 Fødevaredirektoratet«.
 12. I § 65, stk. 5, ændres to steder  

 »Veterinærdirektoratets« til: »Veterinær- og  

 Fødevaredirektoratets«.
 13. I § 66 ændres »Foreningen af danske  

 Medicinfabrikker« til: »Lægemiddelindustriforeningen«.
 14. § 72, stk. 3, affattes således:
 » Stk. 3. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.«.
§ 2 Loven træder i kraft den 1. juni 1998.
§ 3 Loven gælder ikke for Færøerne og Grønland.
Bemærkninger til lovforslaget Lovforslaget supplerer eller ændrer lov om apoteksvirksomhed på følgende  

 områder:
 1. Regulering af tavshedspligten for apotekeren eller dennes  

 stedfortræder.
 2. Indførelse af adgang for Lægemiddelstyrelsen til i særlige tilfælde at  

 tillade magistrel fremstilling af et lægemiddel, der efter lovgivningen ikke  

 lovligt kan fremstilles magistrelt.
 3. Ophævelse af kravet om, at en apoteker skal have dansk indfødsret eller  

 statsborgerskab i et EØS-land.
 4. Indførelse af hjemmel for Lægemiddelstyrelsen til at fastsætte regler  

 om apotekets adgang til at videregive oplysninger til den receptudstedende  

 læge i forbindelse med afhjælpning af fejl eller ændring af recepten.
 5. Fastlæggelse af adgangen til at offentliggøre oplysninger om samtlige  

 markedsførte præparater.
 6. Adgang for sundhedsministeren til at fastsætte regler om  

 Lægemiddelstyrelsens adgang til i kontroløjemed at videregive oplysninger fra  

 lægemiddelstatistikregisteret om receptudstederes ordination af lægemidler.
Økonomiske og administrative konsekvenser for det offentlige Lovforslaget vil ikke få økonomiske eller administrative konsekvenser for  

 amtskommunerne eller kommunerne.
Økonomiske og administrative konsekvenser for erhvervslivet Efter lovforslagets § 1, nr. 3 og 4, åbnes der bl.a. mulighed for, at  

 sundhedsministeren, eller den myndighed ministeren udpeger dertil, kan  

 offentliggøre omsætningen af alle lægemidler og lægemiddelpakninger samt  

 videregive - efter nærmere af sundhedsministeren fastsatte regler -  

 oplysninger om receptudstederes ordination af lægemidler.
De nævnte  

 foranstaltninger tager sammen med de af regeringen iværksatte initiativer med  

 henblik på at forstærke informationen til brugerne om lægemidler sigte på at  

 fremme en rationel lægemiddelanvendelse.
I det omfang denne indsats lykkes,  

 kan det indebære en samlet nedgang i lægemiddelforbruget med deraf følgende  

 fald i virksomhedernes indtjening.
Heroverfor står imidlertid det  

 samfundsmæssige og det sundhedsmæssige hensyn til et rationelt  

 lægemiddelforbrug.
Miljømæssige konsekvenser Lovforslaget har ingen miljømæssige konsekvenser.
Forholdet til EU-retten Med bestemmelserne i lovforslagets § 1, nr. 4, vil der efter  

 omstændighederne ske elektronisk overførsel af personoplysninger, hvilket må  

 antages at være omfattet af Rådets direktiv af 24. oktober 1995 om  

 beskyttelse af fysiske personer i forbindelse med behandling af  

 personoplysninger og om fri udveksling af sådanne oplysninger (95/46/EF).  

 Lovforslaget findes ikke at stride mod dette direktiv.
Bemærkninger til de enkelte bestemmelser Til § 1 Til nr. 1 Private apotekere og apotekspersonale er undergivet tavshedspligt efter  

 straffelovens § 152 b og § 152 c.
Straffelovens § 152 b foreskriver  

 tavshedspligt for personer, som udøver eller har udøvet en virksomhed eller  

 et erhverv i medfør af offentlig beskikkelse eller anerkendelse for så vidt  

 angår oplysninger, som er fortrolige af hensyn til private interesser, og som  

 personen har fået kendskab til i forbindelse med udøvelse af den pågældende  

 virksomhed eller erhverv.
Det fremgår endvidere af straffelovens § 152 c, at  

 reglerne om tavshedspligt også omfatter disse personers medhjælpere.
I helt  

 ekstraordinære situationer kan apotekere og apotekspersonale dog under  

 henvisning til straffelovens § 152 e om berettiget varetagelse af åbenbar  

 almeninteresse eller af eget eller andres tarv uden kundens samtykke  

 videregive oplysninger om den pågældendes medicinmisbrug.
Apotekere og apotekspersonale ansat på sygehuse er omfattet af  

 straffelovens § 152, der foreskriver tavshedspligt for personer, der virker  

 eller har virket i offentlig tjeneste eller hverv, og som uberettiget  

 videregiver eller udnytter fortrolige oplysninger, hvortil den pågældende i  

 den forbindelse har fået kendskab.
Lovforslaget omfatter ikke de offentligt  

 ansatte apotekere og apotekspersonale.
Læger og apotekere oplever i deres hverdag tilfælde, hvor en patient får  

 ordineret og udleveret medicin i et videre omfang, end der er faglig  

 begrundelse for.
Den Almindelige Danske Lægeforening og Danmarks  

 Apotekerforening har tilkendegivet, at sådanne situationer i de fleste  

 tilfælde opstår ved, at den enkelte læge ikke er bekendt med, hvad andre  

 læger tidligere måtte have ordineret til den pågældende patient.
Denne  

 situation vil typisk kunne forekomme i tilfælde, hvor egen læge på grund af  

 kursus, ferie eller lignende er fraværende fra sin praksis, og der mellem et  

 antal praktiserende læger i området er aftalt en såkaldt  

 »vagtring«, hvor lægerne henviser til hinanden i disse  

 fraværssituationer.
En anden hyppig situation er, at patienten kontakter  

 læger i forskellige dele af landet.
I enkelte tilfælde kan det forekomme, at  

 patienten har fået ordineret medicin hos egen læge først på dagen, hvorefter  

 vedkommende senere på dagen går til skadestuen/vagtlægen og får ordineret  

 mere medicin.
I de nævnte situationer har patienten mulighed for at få  

 ordineret medicin hos flere forskellige læger inden for et kortere  

 tidsinterval, uden at den senest ordinerende læge har kendskab til tidligere  

 ordinationer til den pågældende patient.
 Da de fleste patienter erfaringsmæssigt benytter et og samme apotek, vil  

 apoteket ofte have mulighed for at vurdere, hvorvidt en patient i den  

 konkrete situation i misbrugsøjemed har udnyttet muligheden for at få  

 ordineret et eller flere lægemidler af forskellige læger.
 Årsagen til, at patienten gennem kontakt til flere læger ønsker at skaffe  

 sig lægemidler i videre omfang, end der er faglig begrundelse for, kan dels  

 skyldes, at patienten befinder sig i et konstant medicinmisbrug eller har til  

 hensigt at videresælge de købte lægemidler til tredjemand.
 Straffelovens tavshedspligtbestemmelser forhindrer apotekeren og  

 apotekspersonalet i uden patientens samtykke at underrette patientens egen  

 læge og den receptudstedende læge i de ovenfornævnte situationer, idet der i  

 disse situationer meget sjældent vil være tale om berettiget varetagelse af  

 åbenbar almeninteresse eller af eget eller andres tarv.
 Det vil i almindelighed være en forudsætning for apotekernes berettigede  

 videregivelse af tavshedsbelagte oplysninger, at apotekets personale har  

 vished for eller en bestyrket mistanke om, at patienten misbruger medicinen i  

 et sådant omfang og på en sådan måde, at det kan indebære en risiko for  

 patientens liv eller helbred, og at apotekets personale har en begrundet  

 forventning om, at en henvendelse til lægen vil kunne give mulighed for, at  

 den fornødne behandling vil kunne blive iværksat, herunder at lægen for  

 fremtiden vil være mere opmærksom på patientens medicinmisbrug og dermed vil  

 kunne tage dette i betragtning ved eventuel udstedelse af recepter.
 Regeringen finder det uhensigtsmæssigt, at apoteket således i  

 almindelighed er afskåret fra at videregive tavshedsbelagte oplysninger i  

 situationer, hvor der er viden om eller en begrundet formodning om, at  

 patienten vil misbruge eller videresælge de pågældende lægemidler.
 Regeringen foreslår derfor, at der gives apotekeren eller dennes  

 stedfortræder adgang til at videregive oplysninger i et videre omfang, end  

 det er muligt i henhold til straffelovens regler om tavshedspligt.
 Den foreslåede bestemmelse indebærer, at apotekeren eller dennes  

 stedfortræder får adgang til at rette henvendelse til patientens egen læge og  

 den receptudstedende læge, såfremt apotekeren eller dennes stedfortræder har  

 kendskab til eller en begrundet formodning om, at det ordinerede lægemiddel  

 vil blive videresolgt eller indgå i et løbende misbrug.
 Det er forudsat, at apotekeren eller dennes stedfortræder ved henvendelse  

 til lægen kan videregive alle relevante oplysninger til brug for lægens  

 fortsatte behandling af den pågældende patient, herunder for lægens vurdering  

 af hvorvidt et ordineret, men endnu ikke udleveret lægemiddel, skal  

 udleveres.
Bestemmelsen lemper alene tavshedspligten for apotekeren og dennes  

 stedfortræder.
Apotekspersonalets tavshedspligt i medfør af straffelovens  

 bestemmelser forbliver således uændret, idet regeringen finder det mest  

 hensigtsmæssigt, at det er apotekets ansvarlige leder eller dennes  

 stedfortræder, der forestår underretningen af lægerne.
Bestemmelsen omfatter alene receptordinerede lægemidler.
Bestemmelsen  

 finder således ikke anvendelse på håndkøbsmedicin, medmindre medicinen  

 undtagelsesvis er ordineret på recept.
Regeringen finder ikke grundlag for at  

 lade bestemmelsen omfatte håndkøbsmedicin, idet patientens brug af  

 håndkøbsmedicin netop i almindelighed ikke er undergivet lægens kontrol.
Det kræves ikke efter bestemmelsen, at apotekeren eller dennes  

 stedfortræder har et personligt kendskab til, at en af apotekets kunder vil  

 videresælge eller åbenbart vil misbruge lægemidlerne.
Det er tilstrækkeligt,  

 at apotekeren eller dennes stedfortræder bliver gjort opmærksom på forholdet  

 af apotekspersonalet.
 Bestemmelsen medfører ikke pligt for apotekeren eller dennes stedfortræder  

 til at underrette lægen eller den receptudstedende læge om tilfælde, der  

 måtte være omfattet af bestemmelsen.
Til nr. 2 Der er tale om konsekvensændringer som følge af oprettelsen af Ministeriet  

 for Fødevarer, Landbrug og Fiskeri.
Til nr. 3 og 4 Til stk. 2:
Ved en ændring af lægemiddelloven i 1995, jf. lov nr. 439 af 14. juni  

 1995, blev mulighederne for offentliggørelse af oplysningerne i  

 lægemiddelstatistikken beskrevet.
Det blev bl.a. præciseret, at  

 offentliggørelse af oplysningerne som udgangspunkt ville ske på stofniveau,  

 således at omsætningen af enkelte præparater ikke kom til at fremgå direkte.  

 Det blev dog samtidig understreget, at myndighederne kunne offentliggøre  

 omsætningstal for konkrete lægemidler, når forholdene nødvendiggjorde dette.  

 Det kunne f.eks. ske, hvis formålet med offentliggørelsen var at sikre en  

 rationel lægemiddelanvendelse, belyse en mulig sammenhæng mellem konstaterede  

 bivirkninger eller belyse et konstateret lægemiddelmisbrug.
I tilfælde af  

 offentliggørelse af oplysninger om salget af konkrete præparater blev det dog  

 i lovbemærkningerne forudsat, at Lægemiddelstyrelsen forinden spurgte den  

 pågældende lægemiddelvirksomhed, om en offentliggørelse ville skade  

 virksomheden væsentligt.
Oplysninger på stofniveau er ikke tilstrækkeligt detaljerede til, at  

 statistikken kan anvendes som analyseredskab i f.eks. amternes  

 kvalitetsudviklingsarbejde.
Amterne har behov for at kunne få oplysninger om  

 de enkelte lægers ordinationer af lægemidler specificeret helt ned på  

 pakningsniveau.
Heller ikke andre myndigheder eller virksomheder får det  

 fulde udbytte af de værdifulde oplysninger i lægemiddelstatistikregisteret,  

 når disse offentliggøres aggregeret på stofniveau.
Det har imidlertid vist sig, at kravet om en forhåndstilkendegivelse fra  

 virksomhederne er uhåndterligt i praksis og derfor hindrer, at  

 Lægemiddelstyrelsen kan offentliggøre en lægemiddelstatistik på et relevant  

 detaljeringsniveau.
Det har ikke været muligt at få de berørte virksomheder  

 til at redegøre for eventuelle skadevirkninger af en offentliggørelse,  

 således som det er forudsat i bemærkningerne til lægemiddelloven, hvori det  

 bl.a. hedder:
» Det forudsættes derfor, at Sundhedsstyrelsen (nu  

 Lægemiddelstyrelsen), inden styrelsen første gang udarbejder statistikken,  

 anmoder virksomheden om at tilkendegive, hvorvidt offentliggørelse af  

 omsætningstal for enkelte præparater vil kunne påføre virksomheden en  

 væsentlig skadevirkning.
Ved Sundhedsstyrelsens (nu Lægemiddelstyrelsens)  

 vurdering af markedsføringstilladelsesindehaverens argumenter for at undtage  

 et enkelt præparat fra offentliggørelse, må Sundhedsstyrelsen (nu  

 Lægemiddelstyrelsen) lægge vægt på, om de skadelige virkninger skyldes, at  

 konkurrencen er sat ud af kraft gennem en hindring af fuld gennemsigtighed på  

 den pågældende del af lægemiddelmarkedet.
Hensynet til at fastholde manglende  

 konkurrence kan ikke i sig selv begrunde undladelse af at offentliggøre  

 oplysninger, ligesom sundheds- og samfundsmæssige hensyn i sig selv kan  

 begrunde en offentliggørelse.« Det er regeringens opfattelse, at en hemmeligholdelse af detaljerede  

 omsætningsoplysninger vanskeliggør arbejdet i amternes kvalitetsenheder og  

 hæmmer den frie gennemsigtighed, som er en forudsætning for en effektiv  

 konkurrence på lægemiddelmarkedet.
 Med det formål at få adgang til at nyttiggøre lægemiddelstatistikkens  

 oplysninger fuldt ud i amternes kvalitetssikringsarbejde på lægemiddelområdet  

 og at sikre størst mulig gennemsigtighed på lægemiddelmarkedet slås det med  

 den foreslåede ændring af apotekerloven fast, at Lægemiddelstyrelsen uden at  

 indhente lægemiddelvirksomhedernes godkendelse kan offentliggøre oplysninger  

 om omsætning, forbrug m.v. helt ned på pakningsniveau.
 Såvel oplysninger, der allerede er indberettet til registeret, som  

 oplysninger, der indberettes fremover, vil kunne offentliggøres.
 Til stk. 3:
De gældende bestemmelser i apotekerloven og lægemiddelloven hindrer ikke,  

 at Lægemiddelstyrelsen kan videregive oplysninger til amterne om den enkelte  

 læges ordinationer.
Der har imidlertid været usikkerhed om, hvorvidt denne  

 videregivelse også kunne omfatte oplysning om ordinationerne på  

 pakningsniveau.
Adgangen til at videregive oplysninger om enkelte lægers  

 ordinationer er en naturlig følge af, at et væsentligt formål med registeret  

 er at give mulighed for at påvirke lægernes ordinationsmønster i retning af  

 en mere rationel lægemiddelanvendelse.
Oplysninger om enkelte patienter vil  

 alene blive videregivet til amterne i anonymiseret form.
Regeringen finder  

 det imidlertid rigtigst at præcisere denne videregivelsesadgang i loven.
Med  

 den foreslåede bestemmelse i stk. 3, kan sundhedsministeren fastsætte regler  

 for en sådan videregivelse.
Den enkelte læge kan i henhold til forslaget  

 identificeres ved CPR-nummer, ydernummer eller på anden måde.
Betegnelsen  

 ydernummer henviser til det nummer, den pågældende lægepraksis får tildelt  

 ved tilmelding som yder for den offentlige sygesikring.
Anvendelse af oplysningerne i statistisk øjemed har afdækket, at der  

 forekommer eksempler på helt uforklarlige og urimeligt store ordinationer af  

 meget dyre lægemidler.
Det var oprindeligt ikke hensigten, at de statistiske  

 oplysninger skulle anvendes i kontroløjemed.
Derfor har sådanne  

 registeroplysninger ikke medført reaktioner overfor de læger, der  

 tilsyneladende medvirker til udløsning af ganske betydelige offentlige  

 tilskud til lægemidler med andre formål end behandling af den patient, der  

 får lægemidlet ordineret.
Den foreslåede bestemmelse vil bemyndige  

 sundhedsministeren til at fastsætte bestemmelser, der gør det muligt at  

 videregive sådanne oplysninger til Sundhedsstyrelsen og den offentlige  

 sygesikring bl.a. med henblik på en undersøgelse af, om de involverede læger  

 overholder lægelovens bestemmelser og vilkårene for at drive praksis for den  

 offentlige sygesikring.
Oplysninger, der kan henføres til bestemte receptudstedere, bør også kunne  

 videregives til andre offentlige myndigheder.
Det kan f.eks. være relevant at  

 videregive sådanne oplysninger til politiet, hvis der foreligger en klar  

 mistanke om et ulovligt forhold.
I en konkret sag om en  

 dyrlægesammenslutnings aktiviteter, som Lægemiddelstyrelsen (dengang  

 Sundhedsstyrelsen) bad politimesteren i Tønder om at rejse, var  

 Lægemiddelstyrelsen afskåret fra at udlevere oplysninger fra  

 lægemiddelstatistikregisteret, selvom disse oplysninger kunne have bidraget  

 til belysning af sagen.
Politimesteren måtte derfor opgive sagen.
Den  

 foreslåede bestemmelse vil gøre det muligt for sundhedsministeren at  

 fastsætte bestemmelser, der forhindrer, at lignende situationer opstår.
Den foreslåede bestemmelse udelukker, at oplysninger om enkelte  

 receptudstederes ordinationer videregives til andre end offentlige  

 myndigheder.
Oplysninger herom vil således ikke kunne udleveres til  

 offentligheden, herunder lægemiddelindustrien, apotekere eller andre.
 Såvel oplysninger, der allerede er indberettet til registeret, som  

 oplysninger, der indberettes fremover, vil kunne videregives.
 Til stk. 4:
Ved etableringen af lægemiddelstatistikregisteret blev det forudsat, at  

 registeret skulle være et statistikregister uden personhenførbare oplysninger  

 om patienter.
Derfor er patienternes CPR-numre krypterede i  

 lægemiddelstatistikregisteret.
Sundhedsstyrelsen fører sammen med embedslægerne tilsyn med lægernes  

 ordination af afhængighedsskabende lægemidler.
Dette tilsyn føres på baggrund  

 af apotekernes indberetninger af oplysninger herom.
Disse oplysninger  

 indeholder bl.a. receptudstederens ydernummer, eventuelt dennes CPR-nummer  

 samt patientens CPR-nummer.
Med det formål at mindske apotekernes arbejde med  

 at indberette data til Sundhedsstyrelsen er oplysninger til dette formål  

 blevet uddraget af apotekernes indberetninger til  

 lægemiddelstatistikregisteret, inden patienternes personnumre blev krypteret.
Efter udskillelse af Lægemiddelafdelingen fra Sundhedsstyrelsen til en  

 selvstændig Lægemiddelstyrelse er denne praksis fortsat.
Lægemiddelstyrelsen  

 uddrager således som hidtil oplysninger om ordination af afhængighedsskabende  

 lægemidler fra indberetningerne til statistikregisteret og videregiver dem  

 til Sundhedsstyrelsen.
Enhver videregivelse af oplysninger, der indeholder patienters CPR-numre,  

 bør efter regeringens opfattelse fremgå direkte af apotekerloven.
Med det  

 foreslåede stk. 4, fastslås, hvornår oplysninger indeholdende patienters  

 CPR-numre kan videregives, og at der ikke kan ske anden videregivelse af  

 oplysninger indeholdende patienters CPR-numre.
 Til stk. 5:
Med den foreslåede bestemmelse præciseres, at Sundhedsministeriet har  

 adgang til alle de oplysninger, som efter delegation fra ministeren modtages  

 af en anden myndighed.
Sundhedsministeriet kan tilsvarende videregive disse  

 oplysninger i samme omfang som denne anden myndighed.
Til nr. 5 Lægemiddelstyrelsen kan ifølge lægemiddelloven afslå at udstede  

 markedsføringstilladelse til et lægemiddel eller tilbagekalde en allerede  

 udstedt markedsføringstilladelse af sikkerhedsmæssige grunde.
Begrundelsen  

 kan være, at lægemidlet ved normal anvendelse medfører bivirkninger, der står  

 i misforhold til den tilsigtede virkning, eller at lægemidlet i øvrigt  

 frembyder fare af sundhedsmæssig art.
Magistrelle lægemidler fremstilles på apoteket til den enkelte patient  

 efter recept fra en læge, tandlæge eller dyrlæge.
Når Lægemiddelstyrelsen har  

 vurderet, at et fabriksfremstillet lægemiddel af sikkerhedsmæssige årsager  

 ikke kan være på markedet, taler de samme sikkerhedsmæssige omstændigheder  

 for, at lægemidlet heller ikke må fremstilles og forhandles som magistrelt  

 lægemiddel.
I praksis har Sundhedsministeriet gennem en fortolkning af apotekerloven  

 antaget, at en apoteker ikke kan fremstille et magistrelt lægemiddel med et  

 aktivt indholdsstof, såfremt Lægemiddelstyrelsen af sikkerhedsmæssige grunde ikke har villet tillade et  

 lægemiddel med samme aktive indholdsstof på markedet.
Efter regeringens opfattelse bør denne retsopfattelse udtrykkeligt fremgå  

 af loven.
Med den foreslåede bestemmelse i § 13, stk. 3, fastsættes det, at  

 en apoteker ikke må fremstille og forhandle magistrelle lægemidler med samme  

 aktive indholdsstoffer som i lægemidler, Lægemiddelstyrelsen af  

 sikkerhedsmæssige grunde har afslået at udstede markedsføringstilladelse til,  

 eller for hvilke Lægemiddelstyrelsen har tilbagekaldt en allerede udstedt  

 markedsføringstilladelse.
 Den foreslåede bestemmelse i § 13, stk. 3, supplerer apotekerlovens § 13,  

 stk. 2, hvorefter apoteker ikke må fremstille og forhandle magistrelle  

 lægemidler, der kan erstattes af lægemidler, for hvilke der er udstedt  

 markedsføringstilladelse.
 Såvel i tilfælde, hvor et lægemiddel ikke må fremstilles magistrelt efter  

 den gældende bestemmelse i lovens § 13, stk. 2, fordi lægemidlet svarer til  

 en markedsført farmaceutisk specialitet, som i tilfælde, hvor et lægemiddel  

 ikke må fremstilles magistrelt af sikkerhedsmæssige grunde efter den  

 foreslåede nye bestemmelse i § 13, stk. 3, kan der forekomme ekstraordinære  

 enkeltstående tilfælde, hvor en patient alligevel netop bør behandles med et  

 sådant magistrelt lægemiddel.
Uanset at et magistrelt lægemiddel i lovens forstand svarer til et  

 godkendt lægemiddel, kan der være enkelte patienter, der behandles markant  

 bedre med det magistrelle lægemiddel.
Det skyldes, at der kan være mindre  

 forskelle mellem lægemidlerne, som i almindelighed er uden terapeutisk  

 betydning, men som i forhold til enkeltstående patienter, f.eks. på grund af  

 overfølsomhed over for et hjælpestof, udgør en afgørende forskel.
I sådanne  

 særlige situationer bør der være mulighed for, at apoteket med  

 Lægemiddelstyrelsens godkendelse kan fremstille og forhandle det pågældende  

 receptordinerede magistrelle lægemiddel.
Tilladelsen meddeles på grundlag af  

 en af patientens læge indsendt ansøgning bilagt en nærmere klinisk  

 begrundelse.
Selv om Lægemiddelstyrelsen vurderer, at et lægemiddel af  

 sikkerhedsmæssige årsager ikke må være på markedet her i landet, kan der være  

 enkelte patienter, hvor alternativerne til lægemidlet - behandling med et  

 andet lægemiddel eller ingen behandling - ud fra en individuel vurdering er  

 en markant dårligere løsning.
Således har afregistreringen af nogle  

 afhængighedsskabende lægemidler skabt betydelige problemer i forbindelse med  

 behandlingen af især nogle ældre patienter.
For ældre patienter, der i en  

 lang årrække har været i behandling med et sådant lægemiddel, kan det være  

 den sundhedsmæssigt bedste løsning at fortsætte behandlingen, trods de  

 sikkerhedsmæssige risici ved lægemidlet.
I sådanne ganske særlige tilfælde  

 bør Lægemiddelstyrelsen have adgang til at tillade et apotek at fremstille og  

 udlevere lægemidlet magistrelt.
Det forudsættes på samme måde som nævnt  

 ovenfor, at tilladelsen meddeles på grundlag af en af patientens læge  

 indsendt ansøgning bilagt en nærmere klinisk begrundelse.
Den foreslåede bestemmelse i § 13, stk. 4, åbner mulighed for, at  

 Lægemiddelstyrelsen i ovenfor nævnte tilfælde kan tillade en apoteker at  

 fremstille og udlevere et lægemiddel magistrelt i tilfælde, hvor en sådan  

 fremstilling ikke kan ske lovligt.
I forbindelse med behandlingen af sådanne  

 dispensationssager kan der være behov for, at Lægemiddelstyrelsen rådfører  

 sig med Sundhedsstyrelsen.
Det er derfor forudsat, at Lægemiddelstyrelsen i  

 forbindelse med administrationen af bestemmelsen i § 13, stk. 4, vil være  

 berettiget til at videregive oplysninger om patientens helbredsforhold til  

 Sundhedsstyrelsen.
Til nr. 6 Efter bestemmelsen i den gældende apotekerlovs § 15, stk. 2, nr. 1, kan  

 sundhedsministeren kun meddele en apotekerbevilling til en person, som har  

 dansk indfødsret, eller som er statsborger i en stat, som har ratificeret  

 eller tiltrådt Aftalen om Det Europæiske Økonomiske Samarbejdsområde.
Kravet om, at en person skal være i besiddelse af dansk indfødsret for at  

 kunne få meddelt en apotekerbevilling, er historisk begrundet.
Efter  

 regeringens opfattelse er der ikke i dag en saglig begrundelse for at  

 opretholde kravet om dansk indfødsret eller kravet om, at en person skal have  

 statsborgerskab i et land, der har tiltrådt EØS-aftalen.
 Det foreslås på denne baggrund, at kravet om dansk statsborgerskab samt  

 kravet om statsborgerskab i en stat, der har tilsluttet sig EØS-aftalen,  

 ophæves.
Til nr. 7, 8 og 10 Der er tale om konsekvensændringer som følge af ophævelsen af bestemmelsen  

 i den gældende apotekerlovs § 15, stk. 2, nr. 1.
Til nr. 9 Efter apotekerlovens § 42, stk. 1, fastsætter Lægemiddelstyrelsen regler  

 om bl.a. recepternes affattelse m.v. samt om apotekernes udlevering af  

 receptpligtige lægemidler.
 I medfør af den nævnte bestemmelse er det i bekendtgørelsen om recepter  

 fastsat, at apotekeren skal tilrettelægge arbejdsgange og rutiner på en sådan  

 måde, at der er forsvarlig kontrol med og sikkerhed for bl.a., at angivelse  

 af styrke, dosering og anvendelsesområde skønnes at være korrekt, og at  

 eventuelle interaktionsspørgsmål er afklaret.
Konstaterer apotekeren, at der er fejl eller mangler ved recepten, eller  

 at ekspeditionen af denne giver anledning til tvivl, skal han søge fejlen  

 eller tvivlen afklaret.
Dette sker som oftest ved, at apotekeren retter  

 henvendelse til den receptudstedende læge.
 I tilfælde af at apoteket ved ekspedition af en recept konstaterer, at  

 indtagelse af det ordinerede lægemiddel samtidig med indtagelse af et  

 tidligere ordineret lægemiddel vil ændre lægemidlets eller begge lægemidlers  

 virkning (interaktion), er det tvivlsomt efter gældende lovgivning, om  

 apotekeren uden patientens samtykke ved henvendelse til lægen kan oplyse  

 denne om, at patienten tidligere har fået ordineret et lægemiddel f.eks. af  

 en anden læge.
 Da interaktion mellem to lægemidler kan medføre en alvorlig skadevirkning  

 på patienten, og da det i mange tilfælde ikke vil være praktisk muligt for  

 apoteket at indhente patientens samtykke, foreslås der med bestemmelsen i §  

 42, stk. 2, tilvejebragt adgang for Lægemiddelstyrelsen til at fastsætte  

 regler om apotekernes adgang til at videregive oplysning om en  

 receptekspedition til andre receptudstedere, der har ordineret receptmedicin  

 til samme patient.
 Med den foreslåede bestemmelse tilvejebringes der endvidere en udtrykkelig  

 hjemmel for Lægemiddelstyrelsen til at fastsætte regler om apotekerens  

 videregivelse af oplysninger om ekspeditionen af en recept til den pågældende  

 receptudsteder.
 I medfør af den foreslåede bestemmelse vil Lægemiddelstyrelsen kunne  

 fastsætte regler om apotekernes pligt til efterfølgende at underrette lægen  

 ved udlevering efter en fejl- eller mangelbehæftet recept samt om apotekerens  

 pligt til at underrette lægen om apotekets valg af lægemiddel i forbindelse  

 med ekspedition af en synonym eller analog receptordination.
Til nr. 11 og 12 Der er tale om konsekvensændringer som følge af oprettelsen af Ministeriet  

 for Fødevarer, Landbrug og Fiskeri.
Til nr. 13 Der er tale om en konsekvensændring som følge af sammenslutningen af  

 Foreningen af danske Medicinfabrikker og Medicinindustriforeningen.
Til nr. 14 Ændringen er en konsekvens af lov nr. 474 af 12. juni 1996 om strafansvar  

 for juridiske personer.
Til § 2 Ikrafttrædelsestidspunktet foreslås fastsat til den 1. juni 1998 under  

 hensyn til, at ikrafttrædelsestidspunktet for det samtidigt fremsatte forslag  

 til lov om ændring af lov om lægemidler foreslås fastsat til den 1. juni  

 1998.
Skriftlig fremsættelse (4. februar 1998) Sundhedsministeren (Birte Weiss):
 Jeg tillader mig herved for Folketinget at fremsætte:
 Forslag til lov om ændring af lov om apoteksvirksomhed. (Apotekeres  

 tavshedspligt, offentliggørelse og videregivelse af oplysninger fra  

 lægemiddelstatistikken, magistrelle lægemidler m.v.).
(Lovforslag nr.
L 168).
 Lovforslaget supplerer eller ændrer lov om apoteksvirksomhed på følgende  

 områder:
 1. Regulering af tavshedspligten for apotekeren eller dennes  

 stedfortræder.
 2. Indførelse af adgang for Lægemiddelstyrelsen til i særlige tilfælde at  

 tillade magistrel fremstilling af et lægemiddel, der efter lovgivningen ikke  

 lovligt kan fremstilles magistrelt.
 3. Ophævelse af kravet om, at en apoteker skal have dansk indfødsret eller  

 statsborgerskab i et EØS-land.
 4. Indførelse af hjemmel for Lægemiddelstyrelsen til at fastsætte regler  

 om apotekets adgang til at videregive oplysninger til den receptudstedende  

 læge i forbindelse med afhjælpning af fejl eller ændring af recepten.
 5. Fastlæggelse af adgangen til at offentliggøre oplysninger om  

 omsætningen af lægemidler på præparatniveau.
 6. Adgang for sundhedsministeren til at fastsætte regler om  

 Lægemiddelstyrelsens adgang til i kontroløjemed at videregive oplysninger fra  

 lægemiddelstatistikregisteret om receptudstederes ordination af lægemidler.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget 1. I § 3 a indsættes som stk. 5 :
 » Stk. 5 . Får en apoteker eller i dennes fravær apotekerens  

 stedfortræder kendskab til eller begrundet formodning om, at en af apotekets  

 kunder vil videresælge eller åbenbart vil misbruge receptordinerede  

 lægemidler, som er udleveret eller ønskes udleveret af apoteket, kan  

 apotekeren eller dennes stedfortræder underrette kundens egen læge og den  

 receptudstedende læge om forholdet.«.
 2. I § 9, stk. 3 , ændres »Landbrugsministeren«  

 til: »Ministeren for fødevarer, landbrug og fiskeri«.
 § 9. Stk. 3. Landbrugsministeren fastsætter bestemmelser om  

 dyrlægers omgang med lægemidler til dyr.
 3. § 11, stk. 2 , affattes således:
 » Stk. 2. Sundhedsministeren eller den myndighed, som  

 sundhedsministeren udpeger til at modtage de oplysninger, der er nævnt i stk.  

 1, nr. 6, kan videregive oplysninger om omsætningen m.v. af lægemidler m.v.  

 til offentligheden, herunder offentliggøre statistikker over omsætningen af  

 alle lægemidler og lægemiddelpakninger.«.
 § 11. Stk. 2. Sundhedsministeren eller den myndighed, som  

 sundhedsministeren udpeger til at modtage de oplysninger, der er nævnt i §  

 11, stk. 1, nr. 6, kan offentliggøre oplysningerne.
 4. I § 11 indsættes som stk. 3-5 :
» Stk. 3. Sundhedsministeren kan fastsætte regler om, at den  

 myndighed, som sundhedsministeren udpeger til at modtage de oplysninger, der  

 er nævnt i stk. 1, nr. 6, til andre offentlige myndigheder kan videregive  

 oplysninger om receptudstederes ordination af lægemidler.
Der kan i denne  

 forbindelse videregives oplysninger, der identificerer den enkelte  

 receptudsteder ved personnummer, ydernummer eller lignende.
 Stk. 4. Den myndighed, som sundhedsministeren udpeger til at  

 modtage de oplysninger, der er nævnt i stk. 1, nr. 6, kan til  

 Sundhedsstyrelsen videregive alle oplysninger om ordination af  

 afhængighedsskabende lægemidler, herunder oplysninger der identificerer  

 receptudstederen ved personnummer, ydernummer eller lignende, og oplysninger  

 der identificerer patienten ved personnummer.
 Stk. 5. Sundhedsministeren kan fra den myndighed, som  

 sundhedsministeren udpeger til at modtage de oplysninger, der er nævnt i stk.  

 1, nr. 6, modtage samme oplysninger og videregive disse i samme omfang som  

 den nævnte myndighed.«.
 5. I § 13 indsættes som stk. 3 og 4 :
 » Stk. 3. Hvis Lægemiddelstyrelsen af sikkerhedsmæssige grunde  

 har afslået at udstede markedsføringstilladelse eller har tilbagekaldt  

 markedsføringstilladelsen til et lægemiddel, må apotekerne ikke fremstille og  

 forhandle et magistrelt lægemiddel med samme aktive indholdsstoffer.
 Stk. 4. Lægemiddelstyrelsen kan i særlige tilfælde efter ansøgning  

 fra en læge tillade, at et apotek fremstiller og forhandler et magistrelt  

 lægemiddel, der er omfattet af stk. 2 eller 3.«.
 6 . § 15, stk. 2, nr. 1, ophæves.
 Nr. 2-5 bliver herefter nr. 1-4.
 § 15. Bevilling til at drive et apotek meddeles af  

 sundhedsministeren.
 Stk. 2 . Apotekerbevilling kan kun meddeles til en person, der:
1) har dansk indfødsret eller er statsborger i en stat, som har  

 ratificeret eller tiltrådt Aftalen om Det Europæiske Økonomiske  

 Samarbejdsområde, 2) er myndig og ikke er under værgemål efter værgemålslovens § 5 eller  

 under samværgemål efter værgemålslovens § 7, 3) ikke er under konkurs, 4) har bestået dansk farmaceutisk kandidateksamen eller en tilsvarende  

 udenlandsk eksamen, som er godkendt af sundhedsministeren til opfyldelse af  

 overenskomster med andre lande eller direktiver vedtaget af De Europæiske  

 Fællesskaber, og 5) gennem forudgående beskæftigelse har gjort sig egnet til at lede  

 driften af et apotek.
 7. I § 15, stk. 3, ændres »stk. 2, nr. 4« til:  

 »stk. 2, nr. 3«.
 § 15. Stk. 3. Sundhedsministeren kan fastsætte regler om,  

 at den i stk. 2, nr. 4, krævede uddannelse skal være suppleret med efter-  

 eller videreuddannelse.
 8. I § 22, stk. 1, nr. 4, ændres »§ 15, stk. 2, nr.  

 1-3« til: »§ 15, stk. 2, nr. 1 og 2«.
 § 22. Stk. 1. Apotekerbevilling bortfalder:
1) med udgangen af den måned, hvori indehaveren fylder 70 år, 2) når indehaveren dør, jfr. dog § 23, 3) når indehaveren får anden bevilling eller får ansættelse som  

 sygehusapoteker, 4) når indehaveren ikke længere opfylder betingelserne i § 15, stk. 2, nr.  

 1-3, 5) når indehaveren efter § 5 i lov om sundhedsvæsenets centralstyrelse,  

 der finder tilsvarende anvendelse på udøvelse af apoteksvirksomhed, eller §  

 79 i borgerlig straffelov mister retten til at drive apotek, og 6) når indehaveren har været fraværende fra apoteket i eet år og fraværet  

 ikke skyldes sygdom, jfr. § 31, stk. 4.
 9. I § 42 indsættes efter stk. 1 som nyt stykke:
 » Stk. 2. Lægemiddelstyrelsen kan fastsætte regler om  

 apotekernes videregivelse af oplysninger om:
1) Ekspeditionen af en recept til receptudstederen og 2) receptekspedition til andre receptudstedere, der har ordineret  

 receptmedicin til samme patient.«.
 Stk. 2 og 3 bliver herefter stk. 3 og 4.
§ 42. Lægemiddelstyrelsen fastsætter regler om, hvilke lægemidler  

 der kun må udleveres efter udleveringsforskrifter fra læger, tandlæger og  

 dyrlæger (recepter), om forskrifternes affattelse m.v. samt om apotekers  

 udlevering, substitution m.v. af sådanne lægemidler, herunder om udlevering i  

 særlige tilfælde uden sikkerhed for betaling.
For lægemidler, der ikke er  

 omfattet af 1. pkt., og som ordineres ved recept, fastsætter  

 Lægemiddelstyrelsen regler om recepternes affattelse m.v. samt om apotekeres  

 udlevering af sådanne lægemidler.
 Stk. 2 . Lægemiddelstyrelsen kan fastsætte regler, hvorefter også  

 andre personer er berettiget til at udstede forskrifter om udlevering af  

 lægemidler fra apoteker.
 Stk. 3. Lægemiddelstyrelsen kan til gennemførelse af  

 overenskomster med andre lande og direktiver vedtaget af De Europæiske  

 Fællesskaber fastsætte bestemmelse om, at udleveringsforskrifter udstedt af  

 personer, der er berettiget hertil ifølge andre landes regler herom, også må  

 ekspederes her i landet.
 10. I § 59, stk. 2 , ændres »§ 15, stk. 2, nr. 4«  

 til: »§ 15, stk. 2, nr. 3«.
 § 59. Stk. 2 . Sygehusapotekere skal opfylde betingelsen i  

 § 15, stk. 2, nr. 4.
 11. I § 65, stk. 1, ændres  

 »Veterinærdirektoratet« til: »Veterinær- og  

 Fødevaredirektoratet«.
§ 65. Stk. 1. Lægemiddelstyrelsen fører tilsyn med, at  

 loven og de i medfør heraf fastsatte regler overholdes.
Tilsynet med  

 dyrlægers omgang med lægemidler føres dog af Veterinærdirektoratet.
 12. I § 65, stk. 5, ændres to steder  

 »Veterinærdirektoratets« til: »Veterinær- og  

 Fødevaredirektoratets«.
 § 65. Stk. 5. Veterinærdirektoratets repræsentanter har  

 mod behørig legitimation og uden retskendelse adgang til apoteker.  

 Veterinærdirektoratets repræsentanter kan kræve at få fremvist og udleveret  

 kopi af alle recepter på lægemidler, der er ordineret af en dyrlæge.
 13. I § 66 ændres »Foreningen af danske  

 Medicinfabrikker« til: »Lægemiddelindustriforeningen«.
§ 66. Ved Lægemiddelstyrelsens udtalelse til sundhedsministeren om  

 de regler, der i henhold til § 44 fastsættes om apotekernes priser ved salg  

 af lægemidler til forbrugerne, tiltrædes Lægemiddelstyrelsen af 7  

 konsulenter.
Disse beskikkes for en periode af 4 år ad gangen af  

 sundhedsministeren efter indstilling fra henholdsvis Amtsrådsforeningen i  

 Danmark og Københavns og Frederiksberg kommuner i forening, Konkurrencerådet,  

 Danmarks Apotekerforening, Det Danske Handelskammer, Foreningen af danske  

 Medicinfabrikker og Brancheforeningen af Farmaceutiske Industrivirksomheder i  

 Danmark i forening, Forbrugerrådet samt De danske Landboforeninger,  

 Landbrugsrådet og Danske Husmandsforeninger i forening.
 14. § 72, stk. 3, affattes således:
 »Stk. 3. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.«.
§ 72. Stk. 3. For overtrædelser, der begås af  

 aktieselskaber, anpartsselskaber, andelsselskaber eller lignende, kan der  

 pålægges selskabet som sådant bødeansvar.
Er overtrædelsen begået af staten,  

 en kommune eller et kommunalt fællesskab, jf. § 60 i lov om kommunernes  

 styrelse, kan der pålægges staten, kommunen eller det kommunale fællesskab  

 bødeansvar.
