Fremsat den 23. marts 2018 af ældreministeren (Thyra Frank) Forslag til Lov om ændring af lov om social service (Plejehjemsoversigten) § 1 I lov om social service, jf. lovbekendtgørelse nr. 102 af 29. januar 2018, foretages følgende ændring:
 1. Efter § 14 indsættes:
 »§ 14 a. Ældreministeren samler og formidler oplysninger om kommunale og private tilbud om plejehjem, jf. § 192, plejeboligbebyggelser, der er omfattet af lov om almene boliger m.v., plejeboligbebyggelser, der er omfattet af lov om boliger for ældre og personer med handicap, og friplejeboligbebyggelser, der er omfattet af lov om friplejeboliger, i en landsdækkende plejehjemsoversigt, jf. dog stk. 2.
 Stk. 2. Plejehjemsoversigten omfatter ikke tilbud, hvor hjælpen og støtten til borgerne i tilbuddet i væsentligt omfang omfatter støtte efter § 85.
 Stk. 3. Tilbud, som er nævnt i stk. 1, kan kun indgå i kommunalbestyrelsens forsyning, jf. § 4, stk. 2, hvis de er registreret i plejehjemsoversigten.
Stk. 4. Ældreministeren fastsætter nærmere regler om plejehjemsoversigten, herunder om kommunalbestyrelsernes og private tilbuds pligt til at give oplysninger til plejehjemsoversigten, samt om Sundhedsdatastyrelsens beføjelser i den forbindelse.« § 2 Loven træder i kraft den 1. juli 2018.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indhold, formål og baggrund Med lovforslaget etableres en plejehjemsoversigt med oplysninger om plejehjem efter § 192 i serviceloven, plejeboligbebyggelser og friplejeboligbebyggelser.
Bebyggelserne skal være fortrinsvis til ældre.
Oversigten vil bl.a. skulle indeholde generelle oplysninger om hvert enkelt plejehjem, plejeboligbebyggelse og friplejeboligbebyggelse fx adresse, plejehjemsleder, plejehjemstype mm. samt informationer om fx tilbuddets værdigrundlag, tilgang til pårørende, madordning og aktiviteter mm.
Formålet med plejehjemsoversigten er at give information om og overblik over alle plejehjem, plejeboligbebyggelser fortrinsvis til ældre og friplejeboligbebyggelser fortrinsvis til ældre således, at ældre borgere og deres pårørende kan træffe et godt og informeret valg, når den ældre skal på plejehjem.
Samtidig vil denne information om og oversigt over botilbud for svækkede ældre i Danmark blive lettilgængelig for bl.a. kommunalbestyrelser og andre aktører på ældreområdet.
Kommunalbestyrelser og private tilbud vil få pligt til at indberette oplysninger til plejehjemsoversigten.
 Lovforslaget udmønter den del af Aftalen om satspuljen for ældreområdet for 2018-2021, som regeringen (Venstre, Liberal Alliance og Det Konservative Folkeparti) har indgået med Dansk Folkeparti, Socialdemokratiet, Alternativet, Socialistisk Folkeparti og Det Radikale Venstre, der vedrører etablering af en plejehjemsportal (kaldet plejehjemsoversigten).
2. Lovforslagets hovedpunkter 2.1. Gældende ret Det fremgår af servicelovens § 14, stk. 1, at børne- og socialministeren indsamler og formidler oplysninger om kommunale, regionale og private tilbud omfattet af § 4 i lov om socialtilsyn og om kommunale, regionale og private tilbud efter servicelovens § 32 (særlige dagtilbud), § 36 (særlige klubtilbud), § 103 (beskyttet beskæftigelse) og § 104 (aktivitets- og samværstilbud).
Tilbudsportalen indeholder desuden oplysninger om en række andre typer af tilbud, herunder behandlingstilbud til alkoholmisbrugere efter § 141 i sundhedsloven, almene ældreboliger, almene plejeboliger, plejehjem efter § 192 i serviceloven, friplejeboliger efter lov om friplejeboliger samt visse handicapboliger efter almenboligloven og lov om boliger for ældre og personer med handicap, jf. bekendtgørelse nr. 1602 af 19. december 2017 om Tilbudsportalen.
Indsamlingen og formidlingen sker i Tilbudsportalen, som er en internetbaseret og offentligt tilgængelig database.
Formålet med Tilbudsportalen er bl.a. at sikre sammenlignelige og gennemskuelige oplysninger om de registrerede tilbud, herunder om tilbuddenes målgrupper, metoder, økonomi herunder takster, resultater samt om tilsynet med tilbuddene.
I de tilfælde, hvor borgeren efter lovgivningen har frit valg mellem tilbud, kan Tilbudsportalens oplysninger endvidere understøtte den enkelte borgers frie valg af tilbud, idet borgeren og dennes pårørende i Tilbudsportalen kan finde oplysninger om sociale tilbud, deres indhold, målgruppe, adresse osv.
Dermed tjener Tilbudsportalen også som understøttelse af den lige konkurrence mellem private og offentlige leverandører.
Tilbud omfattet af Tilbudsportalen skal registrere en række oplysninger i Tilbudsportalen.
Hovedparten af de registrerede oplysninger er offentligt tilgængelige.
Det gælder bl.a. tilbuddets adresse, målgruppe, takst og faglige tilgang.
Tilbuddet indberetter oplysningerne digitalt i Tilbudsportalen.
Førend de indberettede oplysninger bliver offentliggjort i Tilbudsportalen, skal en myndighed godkende oplysningerne.
Socialstyrelsen kan træffe afgørelse om at udstede et påbud til et registreret tilbud, hvis oplysninger ikke er i overensstemmelse med de faktiske forhold.
Socialstyrelsen kan træffe afgørelse om at markere i Tilbudsportalen, hvis et tilbud ikke har fulgt et påbud inden 4 uger efter, at afgørelsen om påbud er truffet.
2.2. Sundheds- og Ældreministeriets overvejelser Tilbudsportalens indhold er ikke målrettet tilbud til ældre, og dens brugerplatform er primært designet til at blive brugt i forbindelse med visitation til tilbud på det specialiserede socialområde.
Tilbudsportalen er derfor ikke målrettet ældre og deres pårørende, der søger oplysninger om plejehjem efter § 192 i serviceloven, plejeboligbebyggelser fortrinsvis til ældre og friplejeboligbebyggelser fortrinsvis til ældre, og Tilbudsportalen er som følge heraf mindre velegnet til at understøtte ældres ret til frit plejehjemsvalg.
Regeringen (Venstre, Liberal Alliance og Det Konservative Folkeparti), Dansk Folkeparti, Socialdemokratiet, Alternativet, Socialistisk Folkeparti og Det Radikale Venstre besluttede i forbindelse med indgåelsen af satspuljeaftalen på ældreområdet for 2018-2021 at etablere en plejehjemsportal (kaldet plejehjemsoversigten) med det formål at hjælpe kommende plejehjemsbeboere og deres pårørende med at træffe et godt og informeret valg, når den ældre skal på plejehjem.
Oversigten skal være enkel og brugervenlig.
Plejehjemsoversigten vil kunne være med til at sikre sammenlignelige og gennemskuelige oplysninger om de registrerede plejehjem, plejeboligbebyggelser og friplejeboligbebyggelser.
Boligbebyggelserne skal være fortrinsvis for ældre.
Boligbebyggelser fortrinsvis til borgere med behov for tilbud på det specialiserede område skal fortsat være registreret på Tilbudsportalen.
Plejehjemsoversigten skal understøtte den enkelte ældre borgers frie valg af tilbud.
I plejehjemsoversigten vil borgeren og dennes pårørende kunne finde oplysninger om værdigrundlag, aktiviteter, adresse osv.
Dermed vil plejehjemsoversigten også kunne tjene til at understøtte den lige konkurrence mellem private og offentlige leverandører.
 Derudover vil oversigten kunne give oversigt over og viden om alle plejehjem, jf. § 192, plejeboligbebyggelser fortrinsvis for ældre og friplejeboligbebyggelser fortrinsvis for ældre i Danmark, som er lettilgængelig for bl.a. kommunalbestyrelser og andre aktører på ældreområdet.
2.3. Lovforslagets indhold Det foreslås, at der etableres en internetbaseret plejehjemsoversigt i statsligt regi med oplysninger om plejehjem efter § 192, plejeboligbebyggelser fortrinsvis for ældre og friplejeboligbebyggelser fortrinsvis for ældre.
Det drejer sig om de kommunale og private tilbud om plejehjem, jf. § 192, plejeboligbebyggelser, der er omfattet af lov om almene boliger m.v. eller lov om boliger for ældre og handicappede og friplejeboligbebyggelser, der er omfattet af lov om friplejeboliger.
Boligbebyggelserne skal fortrinsvis være målrettet ældre.
Langt hovedparten af beboerne på tilbuddene er borgere over 65 år, men der kan også bo yngre borgere under 65 år, der er visiteret til tilbuddet, det kan eksempelvis være en yngre borger med demens.
 Det foreslås derfor, at plejehjemsoversigten ikke omfatter tilbud, hvor hjælpen og støtten i væsentligt omfang omfatter støtte efter § 85.
 Det foreslås, at registrering i plejehjemsoversigten bliver en betingelse for, at plejehjem, jf. § 192, plejeboligbebyggelser fortrinsvis for ældre og friplejeboligbebyggelser fortrinsvis for ældre kan være en del af en kommunalbestyrelses forsyning, jf. servicelovens § 4, stk. 2, på samme måde som registrering i Tilbudsportalen er en betingelse for, at kommunerne kan anvende tilbud, der er omfattet af pligten til registrering i Tilbudsportalen, jf. servicelovens § 14.
 Den primære målgruppe for plejehjemsoversigten vil være kommende plejehjemsbeboere og deres pårørende, som skal kunne søge oplysninger om plejehjem, plejeboligbebyggelser og friplejeboligbebyggelser i Danmark, således at de kan træffe et informeret valg, når den ældre skal på plejehjem.
Oversigten vil bl.a. indeholde generelle oplysninger om hvert enkelt plejehjem, plejeboligbebyggelse eller friplejeboligbebyggelse som fx adresse, plejehjemsleder, plejehjemstype mm. samt fx informationer om eksempelvis plejehjemmets værdigrundlag, tilgang til pårørende, madordning, dyr og aktiviteter mm.
De konkrete informationer på plejehjemsoversigten vil blive fastlagt ved en bekendtgørelse bl.a. på baggrund af en brugerundersøgelse.
Plejehjemsoversigten vil helt grundlæggende skulle medvirke til at gøre afstanden mellem borgeren og det individuelt rigtige tilbud for borgeren mindst mulig.
 Det vil være en vigtig del af plejehjemsoversigtens funktion, at der skabes synlighed og gennemskuelighed i udbuddet af plejehjem, plejeboligbebyggelser fortrinsvis for ældre og friplejeboligbebyggelser fortrinsvis for ældre, så kommende plejehjemsbeboere og deres pårørende gives et reelt overblik over bredden og indholdet i de botilbud, der eksisterer.
 Derudover vil oversigten kunne give overblik over og viden om alle plejehjem, plejeboligbebyggelser fortrinsvis for ældre og friplejeboligbebyggelser fortrinsvis for ældre i Danmark, som er lettilgængelig for bl.a. kommuner og andre aktører på ældreområdet, herunder bl.a. det kommende nationale videnscenter for værdig ældrepleje, jf. satspuljeaftalen på ældreområdet for 2018-21. Videnscentret vil kunne bruge plejehjemsoversigtens informationer i dets arbejde med at sikre en værdig ældrepleje i kommunerne til gavn for både de ældre og deres pårørende.
For at sikre at plejehjemoversigten kommer til at indeholde informationer om alle plejehjem, plejeboligbebyggelser fortrinsvis for ældre og friplejeboligbebyggelser fortrinsvis for ældre i Danmark, foreslås det at give kommunalbestyrelser og private tilbud pligt til at indberette oplysninger om det enkelte tilbud til plejehjemsoversigten.
Det vil være op til den enkelte kommunalbestyrelse selv at afgøre, om indberetningen skal foretages af kommunen eller det enkelte tilbud.
Det er hensigten, at Sundhedsdatastyrelsen administrerer de centrale funktioner i forbindelse med plejehjemsoversigten.
Det foreslås, at der i bekendtgørelsesform fastsættes regler om, at Sundhedsdatastyrelsen kan følge op i forhold til kommuner og private tilbud, hvis oplysningerne ikke er indberettet, eller hvis oplysningerne ikke er i overensstemmelse med plejehjemsoversigtens systematik.
 Endelig er det hensigten at fastsætte ved bekendtgørelse, at Sundhedsdatastyrelsen kan markere forhold i plejehjemsoversigten, såfremt kommunalbestyrelsen eller det private tilbud ikke har indberettet manglende oplysninger.
 Forslaget medfører, at nogle af de tilbud, som i dag er registreret i Tilbudsportalen fremover i stedet skal registreres i plejehjemsoversigten.
3. Økonomiske og administrative konsekvenser for det offentlige Driften af plejehjemsoversigten vil være statsfinansieret.
Plejehjemsoversigten er finansieret med Aftalen om satspuljen for ældreområdet for 2018-2021, som regeringen (Venstre, Liberal Alliance og Det Konservative Folkeparti) har indgået med Dansk Folkeparti, Socialdemokratiet, Alternativet, Socialistisk Folkeparti og Det Radikale Venstre.
 Forslaget om etablering af plejehjemsoversigten skønnes at indebære offentlige udgifter på 3,5 mio. kr. i 2018. De offentlige udgifter til driften af plejehjemsoversigten vurderes i 2018 at blive på 0,5 mio. kr. og 1,0 mio. kr. årligt fra 2019.
Kommunalbestyrelserne har allerede i dag pligt til at indberette oplysninger om plejehjem, plejeboligbebyggelser fortrinsvis for ældre og friplejeboligbebyggelser fortrinsvis til ældre til Tilbudsportalen.
Denne forpligtigelse ændres for disse boligformer til en pligt til at indberette til plejehjemsoversigten.
Det antages, at en kommune i 2018 i forbindelse med den første indberetning til plejehjemsoversigten, ud over hvad den ellers ville skulle have brugt på at indrapportere oplysninger til Tilbudsportalen, vil skulle anvende ca. 50 timer pr. kommune til at indrapportere oplysningerne til plejehjemsoversigten.
Den samlede merudgift for alle 98 kommunalbestyrelser anslås i 2018 at blive på ca. 2,4 mio. kr.
Herefter vil der løbende være udgifter i forbindelse med at opdatere informationerne, hvis der sker ændringer.
Det anslås, at kommunalbestyrelserne årligt skal anvende 20 timer ekstra pr. kommune.
Den samlede merudgift for alle 98 kommunalbestyrelser anslås fra 2019 og frem at blive på ca. 1,0 mio. kr. årligt.
 Merudgifterne finansieres af staten i henhold til satspuljeaftalen for 2018.
 Forslaget har ingen økonomiske og administrative konsekvenser for regionerne.
 4. Økonomiske og administrative konsekvenser for erhvervslivet m.v.
Det vurderes, at lovforslaget i sig selv ikke medfører administrative konsekvenser for erhvervslivet.
Eventuelle administrative konsekvenser vil følge af den efterfølgende udmøntning af §14a, stk. 4 og vil bestå af dels omkostninger for de ca. 60 friplejeboligbebyggelser fortrinsvis for ældre ved at blive oprettet på plejehjemsoversigten og dels de løbende omkostninger ved opdatering af oplysningerne.
De administrative konsekvenser vil blive vurderet nærmere i forbindelse med den offentlige høring af den efterfølgende bekendtgørelse.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 10. januar 2018 til den 7. februar 2018 været sendt i høring hos følgende myndigheder og organisationer m.v.:
 Advokatrådet, Alzheimerforeningen, Ankestyrelsen, BL - Danmarks Almene Boliger, Center for Sund Aldring  KU, Dansk Erhverv, Dansk Handicap Forbund, Dansk Industri, Dansk Sygeplejeråd, Danske Diakonhjem, Danske Fysioterapeuter, Danske Handicaporganisationer, Danske Regioner, Danske Seniorer, Danske Ældreråd, Datatilsynet, DemensKoordinatorer i Danmark, Den Danske Dommerforening, Den Uvildige Konsulentordning på Handicapområdet, De sammenvirkende Menighedsplejere, Domstolsstyrelsen, Det Centrale Handicapråd, EGV, Ergoterapeutforeningen, FOA, Foreningen af Kommunale Social-, Sundheds- og Arbejdsmarkedschefer i Danmark (FDS), Funktionærernes og Tjenestemændenes Fællesråd (FTF), Institut for Menneskerettigheder, KL, Kommunale Tjenestemænd og Overenskomstansatte (KTO), Kost & Ernæringsforbundet, LO's Faglige Seniorer, Lægeforeningen, National Videnscenter for Demens, OK-Fonden, PLO, Pårørendegruppen for svage ældre, Selveje Danmark, Socialpædagogernes Landsforbund, SUFO (Landsforeningen for ansatte i sundhedsfremmende og forebyggende hjemmebesøg), VIVE og Ældre Sagen.
Bemærkninger til lovforslagets enkelte bestemmelser Til § 1 Det foreslås efter § 14 a, stk. 1, at ældreministeren samler og formidler oplysninger om kommunale og private tilbud om plejehjem, jf. § 192, plejeboligbebyggelser, der er omfattet af lov om almene boliger m.v., plejeboligbebyggelser, der er omfattet af lov om boliger for ældre og personer med handicap, og friplejeboligbebyggelser, der er omfattet af lov om friplejeboliger, i en landsdækkende plejehjemsoversigt.
Plejehjemsoversigten kan være med til at sikre sammenlignelige og gennemskuelige oplysninger om de registrerede plejehjem, plejeboligbebyggelser og friplejeboligbebyggelserne og på den måde understøtte den enkelte borgers frie valg af tilbud og understøtte den lige konkurrence mellem private og offentlige leverandører.
 Plejehjemsoversigten skal alene indeholde oplysninger om plejehjem m.v., jf. § 192, plejeboligbebyggelser, der er omfattet af lov om almene boliger m.v. eller lov om boliger for ældre og personer med handicap, og friplejeboligbebyggelser, der er omfattet af lov om friplejeboliger, når de fortrinsvis er målrettet svækkede ældre.
Plejehjemsoversigten skal indeholde viden om tilbud til svækkede ældre, der har behov for meget støtte.
Plejehjemsoversigten skal derfor indeholde viden om alle plejehjem, jf. § 192, plejeboligbebyggelser fortrinsvis for ældre og friplejebebyggelser fortrinsvis for ældre i Danmark.
Specialiserede tilbud skal fortsat være registreret i Tilbudsportalen.
 Det foreslås efter § 14 a, stk. 2, at plejehjemsoversigten ikke skal omfatte tilbud, hvor hjælpen og støtten til borgerne i tilbuddet i et væsentligt omfang omfatter støtte efter § 85. Støtte efter § 85 omfatter hjælp, omsorg eller støtte samt optræning og hjælp til udvikling af færdigheder til personer, der har behov herfor på grund af betydelig nedsat fysisk eller psykisk funktionsevne eller særlige problemer (socialpædagogisk bistand). I afgrænsningen henvises der til den hjælp og støtte, der gives i tilbuddet generelt og ikke i forhold til den enkelte beboer.
 En mindre del af beboerne på plejehjem, plejeboligbebyggelser fortrinsvis for ældre og friplejebebyggelser fortrinsvis for ældre kan være yngre borgere under 65 år, det kan eksempelvis være yngre borgere med demens.
 Kommunalbestyrelsen har pligt til at sørge for, at der er de nødvendige tilbud efter serviceloven, jf. § 4, stk. 1. Kommunalbestyrelsen opfylder sit forsyningsansvar efter § 4, stk. 1 ved brug af egne tilbud og ved samarbejde med andre kommuner, regioner eller private tilbud, jf. § 4, stk. 2. Det fremgår i dag af § 14, stk. 2., at de typer af tilbud, som er nævnt i § 14, stk. 1., skal være registreret i Tilbudsportalen, for at kunne indgå i kommunalbestyrelsens forsyning.
Parallelt hertil foreslås, at de tilbud, der fremover vil skulle registreres i plejehjemsoversigten i stedet for Tilbudsportalen, som er kommunale og private tilbud om plejehjem, jf. § 192, plejeboligbebyggelser målrettet ældre, der er omfattet af lov om almene boliger m.v. eller lov om boliger for ældre og handicappede samt friplejeboligbebyggelser målrettet ældre omfattet af lov om friplejeboliger, kun kan indgå i kommunalbestyrelsens forsyning, hvis de er registreret i plejehjemsoversigten.
Det foreslås derfor i § 14 a, stk. 3, at tilbud, som er nævnt i stk. 1, kun kan indgå i kommunalbestyrelsens forsyning, jf. § 4, stk. 2, hvis de er registreret i plejehjemsoversigten.
 Ældreministeren fastsætter i en bekendtgørelse nærmere regler om plejehjemsoversigten, herunder om kommunalbestyrelsers og private tilbuds pligt til at give oplysninger til plejehjemsoversigten, samt om Sundhedsdatastyrelsens beføjelser i den forbindelse.
For at sikre at plejehjemoversigten kommer til at indeholde informationer om alle plejehjem mm. i Danmark, fastsætter ældreministeren i en bekendtgørelse nærmere regler om kommunalbestyrelsers og private tilbuds pligt til at indberette tilbud til plejehjemsoversigten.
Det foreslås derfor i § 14 a, stk. 4, at ældreministeren fastsætter nærmere regler om plejehjemsoversigten, herunder om kommunalbestyrelsernes og private tilbuds pligt til at give oplysninger til plejehjemsoversigten samt om Sundhedsdatastyrelsens beføjelser i den forbindelse.
Ældreministeren fastsætter i en bekendtgørelse kommunalbestyrelsens pligt til at sikre, at tilbud, der er del af den kommunale boligforsyning, indberetter oplysningerne til plejehjemsoversigten.
Det forudsættes, at kommunalbestyrelsen er i dialog med det enkelte tilbud om, hvilke oplysninger der indberettes til plejehjemsoversigten.
Kommunalbestyrelsen skal særligt være opmærksom på at inddrage selvejende institutioner og private leverandører.
I bekendtgørelsen fastsættes endvidere private tilbuds, der ikke er en del af den kommunale boligforsyning, pligt til sikre, at tilbuddet er indberettet til plejehjemsoversigten.
I henhold til lov om friplejeboliger § 1, stk. 1, er friplejeboliger udlejningsboliger uden for den kommunale boligforsyning.
Dog følger det af lov om friplejeboliger § 1, stk. 2, at en friplejeboligleverandør kan indgå aftale med kommunalbestyrelsen om, at denne får anvisningsret til en eller flere boliger i en friplejeboligbebyggelse.
Det bliver muligt både for kommunalbestyrelsen og det enkelte tilbud at indberette til plejehjemsoversigten.
For tilbud, der er del af den kommunale boligforsyning, afgør den enkelte kommunalbestyrelse, om det enkelte tilbud eller kommunalbestyrelsen indberetter til plejehjemsoversigten.
I Bekendtgørelse om Tilbudsportalen fastsættes, hvilke oplysninger om bl.a. plejehjem, plejeboligbebyggelse fortrinsvis for ældre og friplejeboligbebyggelse fortrinsvis for ældre, der skal fremgå af Tilbudsportalen.
Bekendtgørelse om Tilbudsportalen vil blive ændret, således at oplysningerne om disse boformer ikke skal fremgå af Tilbudsportalen.
 På plejehjemsoversigten vil brugerne kunne finde generelle oplysninger om hvert enkelt plejehjem, plejeboligbebyggelse fortrinsvis for ældre og friplejeboligbebyggelse fortrinsvis for ældre som fx adresse, plejehjemsleder, plejehjemstype mm. samt informationer om eksempelvis plejehjemmets værdiggrundlag, tilgang til pårørende, boligernes indretning, madordning, aktiviteter, om man må have dyr m.m.
 Ældreministern vil i en bekendtgørelse fastsætte, hvilke konkrete oplysninger om plejehjem, plejeboligbebyggelse fortrinsvis for ældre og friplejeboligbebyggelse fortrinsvis for ældre, der skal fremgå af plejehjemsoversigten.
 De konkrete informationer på plejehjemsoversigten vil bl.a. blive fastlagt på baggrund af en brugerundersøgelse, der belyser, hvilke informationer ældre og deres pårørende efterspørger i forbindelse med valg af plejebolig, samt hensyntagen til det tidsforbrug som kommunalbestyrelsen og private leverandører forventes at skulle bruge på registrering.
 Ældreministeren fastsætter endvidere i en bekendtgørelse Sundhedsdatastyrelsens beføjelser i forhold til at sikre, at kommunalbestyrelser og private tilbud indrapporterer til plejehjemsoversigten.
 Sundhedsdatastyrelsen kan følge op i forhold til kommunalbestyrelser og private tilbud, hvis oplysningerne om et tilbud ikke er indberettet, eller oplysningerne ikke er i overensstemmelse med plejehjemsoversigtens systematik.
Hvis kommunalbestyrelsen eller det private tilbud ikke følger op, kan Sundhedsdatastyrelsen markere manglen på plejehjemsoversigten i forhold til det pågældende tilbud.
Markeringen fjernes, når indberetningen er bragt i orden.
 Bestemmelserne skal danne grundlag for en reel og hensigtsmæssig indsats for at sikre rigtige oplysninger i plejehjemsoversigten.
Til § 2 Det foreslås, at loven træder i kraft den 1. juli 2018.
Til § 3 Bestemmelsen vedrører lovens territoriale gyldighed og indebærer, at loven ikke gælder for Færøerne og Grønland.
Lov om social service gælder ikke for Færøerne og Grønland.
Det foreslås derfor, at de ændringer, der følger af dette lovforslag, heller ikke skal gælde for Færøerne og Grønland.
