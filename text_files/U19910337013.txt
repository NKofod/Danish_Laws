 En større virksomhed idømt 25.000 kr. i bod for to tilfælde af brud på  

 aftale om formen for den ved overenskomst påbudte orientering af  

 tillidsmanden om overarbejde.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Industriens Arbejdsgivere for Det Danske Stålvalseværk A/S for Arbejdsretten  

 for brud på § 12, stk. 2, i parternes overenskomst.
 Denne bestemmelse lyder således:
»Stk. 2 Omfanget af overarbejde bør som regel ordnes mellem arbejdsgiverens  

 repræsentant og den enkelte arbejder personligt under hensyn til vedkommende  

 arbejdssteds særlige og den enkelte arbejders personlige forhold.
 Den enkelte arbejder må - udover 39 præsenterede arbejdstimer pr. uge -  

 ikke udføre mere afspadseringsfrit overarbejde end 12 timer i alt i 4 på  

 hinanden følgende uger.
 Den enkelte arbejder kan ikke systematisk nægte at påtage sig overarbejde.
Tillidsmanden holdes orienteret om overarbejdets omfang.« På Stålvalseværket findes desuden en aftale indgået den 27. maj 1986  

 mellem klub 16 og stålværkschef Jørgen Overgaard.
Aftalen har følgende  

 ordlyd:
 »1. Overarbejde skal begrænses så meget som muligt.
 2. Evt. overarbejde skal fordeles mest muligt og ikke kun på enkelte  

 personer.
 3. Norm. arbejdstid + 8 timers overarbejde samt 16 timers overarbejde på  

 fridage SKAL UNDGÅES, men kan i enkeltstående tilfælde tillades, når JO og  

 tillidsmand er orienteret.
4. 8 timers overarbejde i forbindelse med norm. arbejdstid skal tilstræbes  

 udført ved 4 timers overarbejde efter norm. arbejdstid og 4 timers  

 overarbejde fra efterfølgende hold til før norm. arbejdstid.« I anledning af en klage fra arbejdstagerne blev der den 10. september 1990  

 afholdt lokal forhandling.
I mødereferater er kun anført følgende:
 »Arbejderpartens påstand og oplysninger:
 B-siden indklager hermed Det Danske Stålvalseværk A/S for overenskomstbrud  

 på følgende punkter:
 1. At have ladet overarbejde udføre i stort omfang uden aftale, endsige  

 orientering af tillidsrepræsentanten.
 2. Bevidst at gennemføre omgåelse af afspadseringsregler ved at udbetale  

 oparbejdede overtimer som normaltimer.
 3. I forbindelse med pkt. 2, bevidst undlade at udbetale  

 overenskomstmæssigt overtidstillæg.
 Virksomhedens påstand og oplysninger:
 Der har været afholdt to møder om opstilling af bedre administrative  

 regler for tidsakkorder.
Tillidsmanden ønsker ikke at fortsætte dette arbejde.« På et fællesmøde den 27. september 1990 behandledes en klage over, at  

 virksomheden ikke overholdt orienteringspligten vedrørende overarbejde.
Af  

 mødereferatet fremgår, at man fra arbejdsgiverside over for klagen gjorde  

 gældende, at tillidsmanden var vidende om, at overarbejde af det omhandlede  

 omfang skulle udføres på grund af det uheld, der havde fundet sted på et  

 tidspunkt, hvor tillidsmanden selv deltog i arbejdet.
Man fandt derfor, at  

 der havde fundet fornøden orientering sted.
 Parterne tilkendegav, at overenskomstens bestemmelser skal overholdes, og  

 sagen sluttede herefter med de på mødet i øvrigt faldne udtalelser.
 Ifølge bilag fremlagt af klagerne udførte to mand onsdag den 3. oktober  

 1990 overarbejde i 8 timer henholdsvis fra kl. 14-22 og fra kl. 22-6.
På et fællesmøde den 29. oktober 1990 behandledes en fornyet klage over,  

 at virksomheden ikke overholdt orienteringspligten.
Det hedder i  

 mødereferatet:
 »Fra virksomhedens side gjorde man overfor klagen gældende, at  

 orienteringen omkring udførelse af overarbejde sker efter regler, der er  

 aftalt med medarbejderne, men såfremt man fra medarbejderside ikke længere  

 finder, at aftalen er tilstrækkelig, er man selvfølgelig indstillet på,  

 lokalt at drøfte en anden procedure for information i forbindelse med  

 udførelse af overarbejde.
 Fra arbejdstagerside bestred man, at der var en aftale herom, hvorfor man  

 fastholdt klagen og henviste til, at en lignende sag havde været behandlet på  

 fællesmøde den 27. september d.å., og man henviste i øvrigt til det i  

 indberetning af 22. oktober 1990 anførte.
 Fra arbejdsgiverside fastholdt man, at der forelå en aftale om  

 orienteringspligtens omfang, men såfremt det måtte vise sig ikke at være  

 tilfældet, erkendte man, at bestemmelsen om information af tillidsmanden i  

 forbindelse med udførelse af overarbejde ikke var overholdt, og man gav under  

 samme forudsætning tilsagn om, at dette fremover ville ske.
Fra arbejdstagerside forbeholdt man sig at indbringe sagen for  

 Arbejdsretten.« Klagerne har ved klageskrift af 3. december 1990 indbragt sagen for  

 Arbejdsretten, hvor man under domsforhandlingen har nedlagt følgende  

 påstande:
 1. Den indklagede virksomhed Det Danske Stålvalseværk A/S, Frederiksværk  

 har brudt gældende overenskomsts § 12, stk. 2, sidste afsnit.
 2. Den indklagede virksomhed tilpligtes at følge overenskomstens  

 bestemmelser i forbindelse med iværksættelse af overarbejde.
 3. For brud på overenskomstens § 12, stk. 2, tilpligtes indklagede  

 virksomhed til Specialarbejderforbundet i Danmark at betale en efter rettens  

 skøn fastsat bod.
 Indklagede, der har erklæret, at man selvfølgelig skal overholde  

 overenskomstens bestemmelser om overarbejde, har i øvrigt påstået  

 frifindelse.
 Der er afgivet forklaring af afdelingsformand, tidligere tillidsmand  

 Jørgen Andersen, tillidsmand Hans Larsen, personaledirektør Henrik Ascanius  

 og driftsleder Flemming Thomsen.
Jørgen Andersen for forklaret, at han fra 1986-88 var tillidsmand for klub  

 16. Baggrunden for aftalen af 27. maj 1986 var, at der var ret meget  

 overarbejde, og dette var ulige fordelt.
En arbejder kunne have 8 timers  

 arbejdsdag og derefter 8 timers overarbejde og komme op på mere end 80 timer  

 på en uge.
Man indgik derfor aftalen for at fordele arbejdet mest muligt og  

 undgå, at en ansat arbejdede 16 timer i et stræk.
Man var klar over, at dette  

 ikke helt kunne undgås, og åbnede derfor mulighed for, at det kunne ske i  

 enkeltstående tilfælde, hvis tillidsmanden blev orienteret.
Ordningen blev  

 praktiseret således, at han blev orienteret, hvis han var på arbejde, men  

 hvis behovet for overarbejde opstod om natten, skulle der lægges en besked i  

 orienteringsbakken.
Dette blev overholdt, selv om det kunne ske, at han ikke  

 blev orienteret, og i så fald påtalte han det.
Der var ingen særlig aftale om orientering om overarbejde af kortere  

 varighed.
Der blev udskrevet lønningslister hver 14. dag, hvoraf  

 tillidsmanden kunne se, hvad der havde været af overarbejde.
Spørgsmålet om  

 orientering om overarbejde var et særligt problem for klub 16, fordi den  

 arbejdede langt fra virksomhedens andre afdelinger.
Hans Larsen har forklaret, at han blev tillidsmand efter Jørgen Andersen.  

 Han havde fået den opfattelse, at orienteringen foregik rimeligt.
Han var  

 interesseret i 16 timers reglen, men ikke i overarbejde af kortere varighed.  

 Han opdagede, at der var nogle smuttere i orienteringen og påtalte det flere  

 gange, uden at der skete noget.
Derefter blev sagen rejst i det faglige  

 system.
Lokalforhandlingen den 10. september 1990 var foranlediget af  

 overarbejde af stort omfang, uden at han var orienteret.
Fællesmødet den 27.  

 september 1990 angik et større overarbejde som følge af et havari.
Han var på  

 ferie, og det blev oplyst, at hans afløser selv havde deltaget i dette  

 overarbejde.
Sagen blev derefter sluttet med en tilkendegivelse om, at  

 overenskomstens bestemmelser skulle overholdes.
Han blev i den følgende tid  

 ringet op om overarbejde, også når han var hjemme.
Han frabad sig dette og  

 bad om kun at blive orienteret om 16 timers arbejde.
Han kan ikke af  

 lønningslisterne se, om der er tilfælde af 16 timers arbejde imellem.
Han har  

 fundet frem til to eksempler herpå, som han ikke er blevet orienteret om, men  

 der er mange flere tilfælde.
Henrik Ascanius har forklaret, at virksomheden arbejder kontinuerligt i 7  

 døgns drift.
Man søger at undgå overarbejde og har mindre overarbejde end  

 andre støberier.
Han har ikke meget kendskab til, hvorledes aftalen af 27.  

 maj 1986 administreres, da det sker lokalt.
Overarbejde i almindelighed  

 bliver administreret sammen med medarbejderne.
Udarbejdelsen af listerne sker  

 efter aftale med fællestillidsmanden.
Forud for lokalforhandlingen undersøgte  

 han klagen over overarbejdet.
Det drejede sig om det overarbejde, som blev  

 behandlet på fællesmødet den 27. september, og hvor det blev konstateret, at  

 tillidsmandens afløser selv havde deltaget i overarbejdet.
Han talte med Hans  

 Larsen, om man kunne finde en bedre information og foreslog udvidede  

 EDB-lister.
Der har ikke tidligere været sager om 16 timers arbejde.
Flemming Thomsen har forklaret, at orienteringen om 16 timers arbejde  

 foretages af den formand, der har haft brug for en mand til overarbejde.  

 Vedrørende de to fremdragne tilfælde erkendes det, at tillidsmanden ikke er  

 blevet orienteret.
Det skyldes, at formanden ikke har haft tid.
Han skal  

 først spørge de 20-25 mand på det skift, som arbejder, om nogen af dem kan  

 arbejde over i 4 timer, og derefter, om nogen på det efterfølgende skift kan  

 møde 4 timer tidligere.
Han erkender, at den manglende orientering er en  

 svipser.
Klagerne har til støtte for sine påstande gjort gældende, at tillidsmanden  

 ifølge § 12, stk. 2, skal holdes orienteret om overarbejde.
Det er ikke  

 tilstrækkeligt, at sådan orientering sker flere uger efter.
Man har  

 accepteret EDB- udskrifter 3 uger efter ved mindre overarbejde.
Ved  

 overarbejde af større omfang findes der en særlig aftale, der præciserer  

 overenskomstens § 12, stk. 2. Efter denne aftale skal tillidsmanden  

 orienteres forud, hvis han er på arbejde, og ellers skal der lægges besked i  

 orienteringsbakken.
Indklagede har på fællesmødet den 29. oktober 1990  

 erkendt, at der forelå overenskomstbrud, hvis der ikke forelå en aftale om  

 orienteringspligtens omfang, og der foreligger ikke bevis for nogen aftale om  

 formen for orientering om overarbejde af mindre varighed end 8 timer.  

 Klagerne har tilvejebragt dokumentation for to tilfælde af overarbejde i 8  

 timer, og i disse tilfælde var tillidsmanden ikke orienteret.
Disse tilfælde  

 er ikke enkeltstående, men det er vanskeligt at finde andre eksempler herpå  

 på grundlag af de lister, som udleveres til tillidsmanden.
Virksomheden har  

 tidligere slet ikke villet anerkende tilfælde, hvor der ikke er givet  

 orientering, og klagerne har derfor ikke fundet anledning til at skaffe  

 dokumentation for andre tilfælde end de ovenfor nævnte.
Vedrørende bodsspørgsmålet har klagerne henvist til, at Arbejdsretten i  

 tre domme har fastsat en bod på 50.000 kr.
Der er i denne sag dokumentation  

 for to tilfælde vedrørende to forskellige skift.
Overtrædelsen har fundet  

 sted ganske kort efter, at der havde været afholdt fællesmøde om andre  

 tilfælde, hvilket må være en skærpende omstændighed.
Indklagede har til støtte for sin påstand anført, at der ved afgørelse af  

 sagen må tages udgangspunkt i aftalen af 27. maj 1986. Denne angår to  

 væsentlige punkter, fordeling af overarbejdet og 16 timers reglen.
Systemet  

 med orientering om kortere varende overarbejde ved efterfølgende lister og  

 ved meddelelse i orienteringsbakke, når tillidsmanden ikke er til stede, har  

 været accepteret.
Systemet har fungeret, bortset fra enkelte svipsere, og  

 virksomheden har tilbudt at lave ordningen om, hvis medarbejderne ønsker det.  

 Den første sag, som behandledes på fællesmøde, angik overarbejde, som den  

 fungerende tillidsmand selv deltog i, og det kan derfor ikke gøres gældende,  

 at han ikke var orienteret.
 Vedrørende fastsættelse af bod har indklagede henvist til, at de sager,  

 som klagerne har henvist til, angår overarbejde i ikke ubetydeligt omfang.
 Arbejdsretten skal udtale:
 Ifølge overenskomstens § 12, stk. 2, skal tillidsmanden holdes orienteret  

 om overarbejdets omfang, men det er ikke i overenskomsten fastsat, hvorledes  

 orienteringen nærmere skal finde sted.
Vedrørende virksomhedens klub 16, som denne sag efter klageskriftets  

 indhold angår, har der været indgået en særlig aftale om formen for  

 orientering af tillidsmanden ved overarbejde ud over 4 timer.
Indklagede har  

 erkendt, at denne aftale er overtrådt i to tilfælde, og der er ikke efter  

 bevisførelsen grundlag for at antage, at det er sket i videre omfang.
Med hensyn til overarbejde af kortere varighed, har virksomheden alene  

 orienteret tillidsmændene ved efterfølgende lister.
Efter de forklaringer,  

 som tillidsmanden og den tidligere tillidsmand har afgivet, har dette hidtil  

 været accepteret, og virksomheden har på fællesmødet erklæret sig villig til  

 at drøfte en anden fremgangsmåde, hvis medarbejderne ønsker det.
Der er  

 herefter ikke grundlag for at fastslå, at virksomheden på dette punkt har  

 overtrådt overenskomsten.
 Med hensyn til bod findes der på den ene side at måtte tages hensyn til,  

 at det drejer sig om enkeltstående tilfælde i forbindelse med et overarbejde,  

 og på den anden side, at det har fundet sted umiddelbart efter, at det på et  

 fællesmøde var tilkendegivet, at overenskomsten selvfølgelig skal overholdes.
 Herefter fastsættes boden til 25.000 kr.
 T h i k e n d e s f o r r e t :
 Indklagede, Det Danske Stålvalseværk A/S, skal følge overenskomstens  

 bestemmelser i forbindelse med iværksættelse af overarbejde.
 For brud på overenskomsten skal indklagede betale en bod på 25.000 kr. til  

 Specialarbejderforbundet i Danmark.
 Indklagede skal betale 2.000 kr. i sagsomkostninger til Arbejdsretten.
 (* 1) Henvisninger: K. 90.015 (A 1990, s.134), K. 89.260 (A 1990, s.67),  

 K. 89.430 (A 1990, s.124).
