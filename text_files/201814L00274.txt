Betænkning afgivet af Miljø- og Fødevareudvalget den 14. november 2018 Betænkning over Forslag til lov om ændring af lov om hold af dyr (Smittebeskyttelse, forenkling af reglerne om sundhedsrådgivning og påbud om rådgivning om Salmonella Dublin) [af miljø- og fødevareministeren (Jakob Ellemann-Jensen)]:
1. Indstillinger Udvalget  indstiller lovforslaget til vedtagelse uændret.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet og Radikale Venstre Socialdemokratiets og Radikale Venstres medlemmer af udvalget støtter lovforslaget med følgende bemærkninger.
For S og RV er det afgørende, at lovforslaget ikke betyder, at dyrevelfærden i danske stalde forringes.
Derfor ønsker S og RV, at partierne bag veterinærforliget løbende orienteres om effekterne af dette lovforslag i forhold til dyrevelfærden.
I tilfælde af at dyrevelfærden forværres som følge af ændringen, ønsker S og RV, at lovforslagets del omkring sundhedsrådgivningsaftaler tages op med partierne bag veterinærforliget.
For S og RV er det ligeledes vigtigt at følge udviklingen i forhold til husdyr-MRSA nøje.
Det er en problemstilling, partierne tager yderst alvorligt.
Enhedslisten og Alternativet Enhedslistens og Alternativets medlemmer af udvalget støtter lovforsalget.
EL og ALT har dog en række bekymringspunkter.
Lovforslaget rummer nogle positive tiltag omkring regler for smittebeskyttelsesplaner for svinebesætninger, herunder at planerne skal indeholde, at landmanden skal tage et bad efter endt arbejdsdag.
Men EL og ALT finder slet ikke, at dette tiltag er tilstrækkeligt, hvis man for alvor skal begrænse smitten af MRSA fra svinestalde og minkfarme, da det blot er en symptombehandling i forbindelse med en svine- og minkproduktion, som i stor udstrækning er en katastrofe for vores miljø, som dyrevelfærdsmæssigt er helt utilstedelig, og som også udgør en stor sundhedsmæssig risiko for befolkningen.
EL og ALT minder om, at det ikke er ret længe siden, at der kom en ny opgørelse, der viste, at stort set hver eneste svinebesætning i det her land nu er smittet med MRSA.
Et bad efter endt arbejdsdag kommer altså ikke til at løse problemet.
Vi kommer ikke problemerne med MRSA og antibiotikaresistens i svineproduktionen til livs, før vi helt grundlæggende får omstillet produktionen.
EL og ALT finder endvidere, at den del af lovforslaget, der omhandler forenkling af sundhedsrådgivningsaftaler for svine- og kvægbesætninger og minkfarme, er uhensigtsmæssig.
EL og ALT minder om, at man i en lang årrække har set alvorlige problemer hos en stor del af svinebesætningerne, og det er blot en uge siden, at det kom frem, at der i år er hele 43 pct. af svinebesætningerne, der har så alvorlige dyrevelfærdsproblemer, at de får sanktioner, fordi de ikke overholder reglerne.
EL og ALT mener således, at det er stærkt betænkeligt, at sundhedsrådgivningskategorierne skal bortfalde, så det fremover er besætningsejerens ansvar i samarbejde med egen dyrlæge at aftale rådgivning ud over basisniveauet, uden at der etableres anden form for sikkerhed for, at landmændene får den nødvendige rådgivning.
 EL og ALT mener ikke, at det er forsvarligt, at der ikke er sikkerhed for, at landmændene får den nødvendige rådgivning, og EL og ALT mener, at det direkte modarbejder andre hensigter i veterinærforliget, såsom at sikre dyrevelfærd og reducere antibiotikaforbruget.
3. Udvalgsarbejdet Lovforslaget blev fremsat den 4. oktober 2018 og var til 1. behandling den 26. oktober 2018. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og miljø- og fødevareministeren sendte den 10. juli 2018 dette udkast til udvalget, jf.
MOF alm. del  bilag 594, folketingsåret 2017-18. Den 6. september 2018 sendte miljø- og fødevareministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 2 spørgsmål til miljø- og fødevareministeren til skriftlig besvarelse, som ministeren har besvaret.
Pia Adelsteen (DF) fmd.
Lise Bech (DF) René Christensen (DF) Ib Poulsen (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) May-Britt Kattrup (LA) Erik Lund (KF) Orla Østerby (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Øjvind Vilsholm (EL) Christian Poll (ALT) Roger Courage Matthisen (ALT) Rasmus Helveg Petersen (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
