Beretning afgivet af Ligestillingsudvalget den 7. juni 2017 Beretning over Forslag til folketingsbeslutning om sorgorlov til fædre og medmødre [af Trine Torp (SF) m.fl.]:
1. Udvalgsarbejdet Beslutningsforslaget blev fremsat den 30. marts 2017 og var til 1. behandling den 11. maj 2017. Beslutningsforslaget blev efter 1. behandling henvist til behandling i Ligestillingsudvalget.
Møder Udvalget har behandlet beslutningsforslaget i 2 møder.
2. Politiske bemærkninger Udvalget bemærker, at forældre, der mister et spædbarn, rammes lige hårdt af sorgen.
 Ikke desto mindre afspejles dette ikke i barselslovens regler om sorgorlov ved spædbarnsdød eller børn, der dør inden den 32. uge.
Efter barselsloven har mødre ret til 14 ugers orlov, hvis barnet er dødfødt eller dør inden den 32. uge efter fødslen.
De 14 uger tildeles i forbindelse med barnets død, og det er uafhængigt af, om moderen allerede har holdt 14 ugers barselsorlov.
Fædre og medmødre har alene ret til 2 ugers fædre- eller medmødreorlov og ingen yderligere ret til sorgorlov i forbindelse med barnets død, hvis de 2 uger allerede er afholdt.
 Udvalget er enig med forslagsstillerne i, at lovgivningen i dag er udtryk for manglende anerkendelse af fædres og medmødres sorg og manglende anerkendelse af familiens behov for sammen at komme igennem en meget tung og svær periode.
 Udvalget er enig om at støtte formålet med forslaget og at ville indgå i drøftelser af dets finansiering i forbindelse med finanslovsforhandlingerne for 2018. Forslaget indebærer, at fædre og medmødre får samme ret som mødre til 14 ugers orlov, hvis barnet er dødfødt eller dør inden for den 32. uge efter fødslen, uafhængigt af om der på tidspunktet for barnets død er afholdt henholdsvis fædre- eller medmødreorlov.
 Udvalget henviser i den forbindelse til, at opdaterede foreløbige beregninger anslår de økonomiske konsekvenser af forslaget til ca. 27 mio. kr. årligt.
 Udvalget er derfor enig om, at partierne i forbindelse med forhandlingerne af finanslovsaftalen for 2018 vil prioritere problemet med den manglende ret til sorgorlov for fædre og medmødre med henblik på fremsættelse af lovforslag herom i folketingsåret 2017-18.
 P.u.v.
