Skriftlig fremsættelse (5. oktober  

 2000) Miljø-og energiministeren (Svend Auken) :
 Herved tillader jeg mig for Folketinget at  

 fremsætte:
Forslag til lov om ændring af lov om  

 miljøbeskyttelse (Udarbejdelse af grønt regnskab) (Lovforslag nr.
L 9).
De grønne regnskaber er miljøtunge  

 virksomheders årlige redegørelse om deres miljøforhold.  

 Hovedformålet med de grønne regnskaber er at sikre  

 offentligheden lettilgængelig information om, hvordan miljøtunge  

 virksomheder påvirker miljøet.
Derudover inspirerer de  

 grønne regnskaber virksomhedernes ledelse og medarbejdere til at  

 fokusere på miljøaspektet i valg af råvarer,  

 ressourceforbrug, produktionsprocesser og på forureningsforhold.
Med lovforslaget sker en videreudvikling af de  

 nugældende regler om grønne regnskaber.
Lovforslaget skal dels  

 styrke de grønne regnskabers informationsværdi og  

 troværdighed for offentligheden, dels styrke dialogen mellem  

 tilsynsmyndighed og virksomhed.
Kravene foreslås gennemført som  

 bemyndigelsesbestemmelser.
Lovforslagets bemyndigelser tænkes anvendt  

 til at fastsætte regler om nye oplysninger i regnskaberne, herunder et  

 resumé af virksomhedens egenkontrol samt oplysninger om affald, om  

 virksomhedens eventuelle miljøpolitik mv., om eventuelle  

 miljøkrav til underleverandører, om medarbejderinddragelse og  

 om emissionsdata for de foregående år.
 Lovforslaget lægger op til, at  

 miljøtilsynsmyndighederne skal have en mere aktiv rolle end tidligere,  

 og at tilsynsmyndighederne på baggrund af regnskabet skal afgive en  

 udtalelse om regnskabet, som skal offentliggøres sammen med  

 regnskabet.
Herudover er det hensigten i videst muligt omfang at  

 anvende regnskaberne til indberetning af emissionsdata fra  

 IPPC-virksomhederne, som Danmark efter IPPC-direktivet er pligtig til at  

 indberette til EU-Kommissionen.
Lovforslaget indebærer, at de  

 regnskabspligtige industrivirksomheder, hvor denne løsning ikke er  

 mulig, skal indberette disse emissionsdata særskilt.
 Idet der i øvrigt henvises til lovforslaget med  

 bemærkninger, anbefaler jeg det til Folketingets velvillige  

 behandling.
