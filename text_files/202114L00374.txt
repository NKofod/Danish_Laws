Betænkning afgivet af Skatteudvalget den 14. december 2021 Betænkning over Forslag til lov om ændring af sømandsbeskatningsloven og ligningsloven (Tilpasning af sømandsfradragsordningen m.v. til EU-retten, bedre vilkår ved anvendelse af refusionsordningen for sandsugere og ændring af listen over lande omfattet af defensive foranstaltninger) [af skatteministeren (Morten Bødskov)]:
1. Ændringsforslag Skatteministeren har stillet 5 ændringsforslag til lovforslaget, herunder om deling af lovforslaget.
2. Indstillinger Et flertal i udvalget (udvalget med undtagelse af KF) vil stemme for ændringsforslag nr. 1 om deling af lovforslaget.
 Et flertal i udvalget (S, V, DF, RV og LA) indstiller det under A nævnte lovforslag til vedtagelse med de til det under A nævnte lovforslag stillede ændringsforslag og indstiller det under B nævnte lovforslag til vedtagelse med de til det under B nævnte lovforslag stillede ændringsforslag.
Et mindretal i udvalget (SF og EL) indstiller det under A nævnte lovforslag til vedtagelse med de til det under A nævnte lovforslag stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for de til det under B nævnte lovforslag stillede ændringsforslag.
 Et andet mindretal i udvalget (KF) vil ved 2. behandling af lovforslaget redegøre for sin stilling til lovforslaget og til de stillede ændringsforslag.
Et tredje mindretal i udvalget (NB) indstiller det under A nævnte lovforslag til vedtagelse med de til det under A nævnte lovforslag stillede ændringsforslag.
Mindretallet vil ved 3. behandling redegøre for sin stilling til det under B nævnte lovforslag.
Mindretallet vil stemme for de til det under B nævnte lovforslag stillede ændringsforslag.
 Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Fornyet udvalgsbehandling Skatteministeren har den 8. december 2021 ved oversendelse af ændringsforslag til 2. behandling af lovforslaget, jf. bilag 7, foreslået at dele lovforslaget, således at den del, der vedrører refusionsordningen for sandsugere, udskilles til et selvstændigt lovforslag, med henblik på at 3. behandling af det under B nævnte lovforslag udskydes, indtil Kommissionen har godkendt de ændringer af refusionsordningen, som fremgår af lovforslaget.
Tidsplanen for lovforslagets øvrige dele, dvs. det under A nævnte lovforslag, foreslås ikke ændret.
 Udvalget vil efter 2. behandling af lovforslaget, begære det under B nævnte lovforslag henvist til fornyet udvalgsbehandling i Skatteudvalget.
4. Politiske bemærkninger Socialistisk Folkeparti Socialistisk Folkepartis medlemmer af udvalget bemærker, at SF kan støtte det under A nævnte lovforslag, om end SF mener, at det er afgørende, at der igangsættes yderligere indsatser for at imødegå brugen af skattely, såvel i fællesskab i EU som fra dansk side.
SF kan således acceptere, at listen over lande omfattet af de danske defensive foranstaltninger mod landene på EUs sortliste ændres i overensstemmelse med opdateringen af EUs sortliste.
Det øger imidlertid behovet for, at vi fra dansk side sætter hårdt ind imod brugen af skattely og aggressiv skatteplanlægning generelt med bedre kontrol, færre muligheder for fradrag m.v. og krav om gennemsigtighed i skattebetalinger og ejerskabsstrukturer.
5. Ændringsforslag med bemærkninger Ændringsforslag a Ændringsforslag om deling af lovforslaget Af skatteministeren, tiltrådt af et flertal (udvalget med undtagelse af KF):
 1) Lovforslaget deles i to lovforslag med følgende titler og indhold:
 A. »Forslag til lov om ændring af sømandsbeskatningsloven og ligningsloven (Tilpasning af sømandsfradragsordningen m.v. til EU-retten og ændring af listen over lande omfattet af defensive foranstaltninger)« omfattende § 1, nr. 1, 2, 4, 5 og 7-11, § 2 og § 3, stk. 1, 3, 5 og 6.
 B. »Forslag til lov om ændring af sømandsbeskatningsloven (Bedre vilkår ved anvendelse af refusionsordningen for sandsugere)« omfattende § 1, nr. 3, 6 og 12-14, og § 3, stk. 2 og 4.
[Forslag om deling af lovforslaget] b Ændringsforslag til det under A nævnte lovforslag Til § 1 2) I nr. 1 udgår i den indledende tekst »1. pkt.,«.
[Lovteknisk ændring] Til § 3 3) I stk. 1 udgår », jf. dog stk. 2«.
[Konsekvens af ændringsforslag nr. 1] c Ændringsforslag til det under B nævnte lovforslag Til § 3 4) I stk. 2, 1. pkt., ændres »ikrafttrædelse af § 1, nr. 3, 6 og 12-14« til: »lovens ikrafttræden«.
[Konsekvens af ændringsforslag nr. 1] 5) I stk. 4 ændres »§ 1, nr. 3, 6 og 12-14,« til: »Loven«.
[Konsekvens af ændringsforslag nr. 1] Bemærkninger Til nr. 1 Det foreslås at opdele lovforslaget i to separate lovforslag.
Det ene lovforslag (A) vedrører de dele, der omhandler tilpasning af sømandsfradragsordningen m.v. til EU-retten og ændring af listen over lande omfattet af defensive foranstaltninger.
Det andet forslag (B) vedrører den del, der omhandler bedre vilkår ved anvendelse af refusionsordningen for sandsugere.
Den foreslåede opdeling af lovforslaget skal ses i lyset af, at Europa-Kommissionen har oplyst, at Europa-Kommissionen  ikke forventer at kunne nå at træffe en afgørelse om godkendelse af de foreslåede ændringer af refusionsordningen for sandsugere inden årsskiftet.
Derimod forventer Europa-Kommissionen at kunne træffe en afgørelse i januar 2022.
 På den baggrund vurderes det at være mere hensigtsmæssigt at opdele lovforslaget med henblik på at udskyde den resterende behandling af den del af lovforslaget, der vedrører refusionsordningen for sandsugere, end at få vedtaget ændringerne, inden de er endeligt godkendt af Europa-Kommissionen.
Det er fortsat forventningen, at de ændringer af refusionsordningen for sandsugere, som fremgår af lovforslaget, vil kunne godkendes af Europa-Kommissionen.
Det kan dog ikke garanteres.
Med opdelingen af lovforslaget bevares muligheden for at stille ændringsforslag, hvis det viser sig, at Europa-Kommissionen måtte have visse  formelle eller materielle  krav til udformningen af ændringerne, og der vil i givet fald også være mulighed for at drøfte eventuelle krav fra Europa-Kommissionen under den sidste del af behandlingen af lovforslaget.
 Med opdelingen af lovforslaget sikres det, at der er overensstemmelse mellem de ændringer, som Folketinget vedtager, og de ændringer, som Europa-Kommissionen kan godkende, således at ikrafttrædelsen af de forbedrede vilkår for sandsugerrederierne ikke forsinkes unødigt, hvis Europa-Kommissionens godkendelse forudsætter justering af de foreslåede regler.
 Det bemærkes, at selv om forslaget først vedtages efter årsskiftet, vil ændringerne af refusionsordningen efter forslaget få virkning fra den 1. januar 2022.
Til nr. 2 Der er tale om en lovteknisk ændring, som ikke medfører indholdsmæssige ændringer.
Til nr. 3-5 Der er tale om konsekvensændringer som følge af ændringsforslag nr. 1 om deling af lovforslaget.
6. Udvalgsarbejdet Lovforslaget blev fremsat den 10. november 2021 og var til 1. behandling den 19. november 2021. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 27. august 2021 og den 14. september 2021 disse udkast til udvalget, jf.
SAU alm. del  bilag 305 og 320 (folketingsåret 2020-21). Den 11. og den 22. november 2021 sendte skatteministeren høringssvarene og høringsnotater til udvalget.
Bilag Under udvalgsarbejdet er der omdelt 8 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Alexander Grandt (S) Brian Bressendorff (S) Anne Paulin (S) fmd.
Anders Kronborg (S) Kasper Sand Kjær (S) Malte Larsen (S) Thomas Jensen (S) Troels Ravn (S) Carl Valentin (SF) Lisbeth Bech-Nielsen (SF) Karsten Filsø (SF) Kathrine Olldag (RV) Susan Kronborg (RV) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Anne Rasmussen (V) Torsten Schack Pedersen (V) Kim Valentin (V) Kenneth Mikkelsen (V) nfmd.
Dennis Flydtkjær (DF) Hans Kristian Skibby (DF) René Christensen (DF) Rasmus Jarlov (KF) Mona Juul (KF) Lars Boje Mathiesen (NB) Ole Birk Olesen (LA) Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
