 Ved kongelig resolution af 29. marts 1962 har Danmark ratificeret en under  

 21. juni 1961 undertegnet protokol vedrørende ændring i konventionen angående  

 international civil luftfart, jfr. bekendtgørelse nr. 17 af 30. marts 1948,  

 lovtidende C.
PROTOKOL vedrørende en ændring i konventionen angående international civil  

 luftfart Den internationale civile luftfartsorganisations forsamling, der trådte  

 sammen til sit 13. (ekstraordinære) møde i Montreal den 19. juni 1961, som har konstateret, at det er de kontraherende staters almindelige ønske  

 at udvide rådets medlemstal, som har anset det for rigtigt at oprette yderligere seks pladser i rådet  

 og i overensstemmelse dermed at forhøje medlemstallet fra 21 til 27, og som har skønnet det nødvendigt for ovennævnte formål at ændre den i  

 Chicago den 7. december 1944 udfærdigede konvention angående international  

 civil luftfart, tiltrådte den 21. juni 1961, i overensstemmelse med bestemmelserne i  

 artikel 94 (a) i ovennævnte konvention, følgende ændringsforslag til nævnte  

 konvention:
I konventionens artikel 50 (a) slettes tallet »21« og erstattes  

 med »27«, fastsatte i henhold til bestemmelserne i ovennævnte artikel 94 (a) i  

 nævnte konvention, at når der foreligger ratifikation af ændringsforslaget  

 fra mindst 56 kontraherende stater, træder ændringen i kraft, og besluttede, at generalsekretæren for organisationen for international  

 civil luftfart skal udfærdige en protokol på det engelske, franske og spanske  

 sprog, som hvert skal have lige gyldighed, indeholdende det ovenfor nævnte  

 ændringsforslag og nedenstående omhandlede punkt.
Følgelig er i henhold til forsamlingens ovennævnte beslutning, nærværende  

 protokol udfærdiget af organisationens generalsekretær; nærværende protokol skal stå åben for ratifikation af enhver stat, der har  

 ratificeret eller tiltrådt nævnte konvention angående international civil  

 luftfart; ratifikationsinstrumenterne skal deponeres hos organisationen for  

 international civil luftfart; nærværende protokol træder i kraft for de staters vedkommende, der har  

 ratificeret den, på datoen for det 56. ratifikationsinstruments deponering; generalsekretæren skal straks underrette samtlige kontraherende stater om  

 hver deponering af et ratifikationsinstrument vedrørende denne protokol; generalsekretæren skal straks underrette samtlige stater, der har tiltrådt  

 eller underskrevet nævnte konvention, om datoen for nærværende protokols  

 ikrafttræden; overfor enhver kontraherende stat, der efter den ovenfor omhandlede dato  

 ratificerer nærværende protokol, træder denne i kraft fra det tidspunkt, da  

 den pågældende stats ratifikationsinstrument deponeres hos organisationen for  

 international civil luftfart.
 Til bekræftelse heraf underskriver præsidenten og generalsekretæren for  

 den internationale civile luftfartsorganisations forsamlings 13.  

 (ekstraordinære) møde nærværende protokol i henhold til bemyndigelse fra  

 forsamlingen.
Udfærdiget i Montreal den 21. juni 1961 i eet eksemplar på det engelske,  

 franske og spanske sprog, der hvert skal have lige gyldighed.
Nærværende  

 protokol skal forblive deponeret i den internationale civile  

 luftfartsorganisations arkiv, og bekræftende genparter deraf skal af  

 organisationens generalsekretær tilsendes alle stater, der har tiltrådt eller  

 underskrevet den i Chicago den 7. december 1944 udfærdigede konvention  

 angående international civil luftfart.
(sign.) H. da Cunha Machado Forsamlingens præsident.
(sign.) R.M.
Macdonnell Forsamlingens generalsekretær.
 I henhold til bestemmelserne i konventionens artikel 94 (a) trådte  

 protokollen i kraft den 17. juli 1962 efter at den er blevet ratificeret af  

 56 af ICAO's medlemslande.
 Udenrigsministeriet, den 18. oktober  

 1962.
 Per Hækkerup.
