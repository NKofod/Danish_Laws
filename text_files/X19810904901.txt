Monopoltilsynet fandt ikke grundlag for at gribe ind over for en af  

 Skandinavisk Motor Co. gennemført omlægning af forhandlersystemet og en heraf  

 følgende opsigelse af en bilforhandler i Odense, idet opsigelseskriterierne  

 ikke kunne anses for usaglige, og omlægningen af forhandlersystemet var  

 gennemført konsekvent.
Endvidere forelå der en konkurrencesituation mellem  

 SMC's filial og den pågældende bilforhandler.
 En automobilforhandler i Odense klagede over, at Skandinavisk Motor Co.  

 A/S (SMC), der var anmeldt til tilsynet register som dominerende  

 enkeltvirksomhed, havde opsagt klageren som VAG-forhandler.
 Klageren var af den opfattelse, at opsigelsen ikke var sagligt begrundet,  

 idet klageren havde opfyldt sine salgsforpligtelser og havde haft høje  

 salgstal set i forhold til den samlede VAG-organisation, og at opsigelsen  

 alene var sket af hensyn til SMC's egen filial i Odense.
 I øvrigt havde klageren efter opsigelsen søgt at optage forhandling af  

 andre automobilmærker, men havde ikke kunnet opnå det efter  

 forhandlerkontrakten krævede samtykke fra SMC hertil.
Opsigelsen, der var sket med kontraktmæssigt varsel på 12 måneder, var af  

 SMC begrundet med, at det faldende bilsalg havde nødvendiggjort en reduktion  

 af forhandlerantallet.
Selskabet havde til dette formål opdelt landet i et  

 antal handelsdistrikter, inden for hvilke den VAG-forhandler med det mindste  

 salg var blevet opsagt.
Denne omlægning af salgssystemet var gennemført  

 konsekvent i hele landet.
Af de 2 VAG-forhandlere i Odense-området havde  

 klageren haft et mindre salg end SMC's filial.
 Tilsynet fandt ikke grundlag for i medfør af monopollovens §§ 11 og 12 at  

 gribe ind over for den af SMC gennemførte omlægning af forhandlersystemet og  

 den heraf følgende opsigelse af klageren som VAG-forhandler.
 Ved afgørelsen lagde tilsynet vægt på, at de af SMC anvendte kriterier ved  

 opsigelse af forhandlere ikke kunne anses for usaglige, og at omlægningen af  

 forhandlersystemet var gennemført konsekvent.
 Hertil kom, at der forelå en konkurrencesituation mellem SMC's filial og  

 klageren, og at tilsynet i lignende situationer ikke havde fundet grundlag  

 for i medfør af monopollovens § 12, stk. 3, at meddele pålæg om levering til  

 konkurrerende virksomheder.
