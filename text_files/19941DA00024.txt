Nr BTB 24 Betænkning over Forslag til folketingsbeslutning om opfordring til at  

 trække aktstykke nr. 51 om ydelse af statsbidrag til civilingeniør Tom  

 Lisborg tilbage fra Finansudvalget   

 Nr B 24 1994-95, 1. samling Afgivet af Retsudvalget Afgivet: 19950207 Udvalget har behandlet beslutningsforslaget i en række møder og har herunder stillet spørgsmål til udenrigsministeren og justitsministeren, som disse har besvaret skriftligt.
 Endvidere har udvalget modtaget skriftlige og mundtlige henvendelser fra  

 Tom Lisborg.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) beslutningsforslaget til  

forkastelse.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret og bemærker i øvrigt:
 Det forekommer mindretallet urimeligt, at flertallet af partierne,  

 herunder regeringen, giver indtryk af, at man vil hjælpe Tom Lisborg med at  

 få rettet forbytningen uden så alligevel at gøre det, der er nødvendigt for  

 at rette forbytningen.
En rettelse af forbytningen kræver både en sletning af den forkerte  

 registrering og en registrering hos den biologiske far.
Det vil regeringen og  

 flertallet af partierne i Folketinget ikke være med til.
 Med udenrigsministeren i spidsen vil flertallet kun være med til at slette  

 den forkerte registrering, men ikke sørge for en registrering hos den  

 biologiske far.
 Der bliver således ikke tale om at rette forbytningen, men udelukkende at  

 slette den forkerte registrering, hvilket er utilfredsstillende og  

 uforståeligt.
 Udenrigsministeriet har gang på gang forsøgt at sætte Tom Lisborg skakmat.  

 Hvorfor Udenrigsministeriet optræder så urimeligt er uforståeligt, specielt  

 da Folketinget har udenrigsministerens ord for, at der ikke er noget at  

 skjule i denne sag.
For eksempel har Udenrigsministeriet efter længere tids tovtrækkeri  

 medgivet Tom Lisborg, at han naturligvis skal have en advokat, der ikke er  

 afhængig af generalkonsulatet.
Generalkonsulatet er selvfølgelig inhabilt, da  

 konsulatet er part i sagen.
Men man giver ikke Tom Lisborg muligheden for at finde en anden egnet  

 advokat.
Dels er det afsatte beløb til advokathjælp alt for lille til, at  

 nogen advokat vil påtage sig opgaven, og dels er der ikke sat midler af til,  

 at Tom Lisborg kan finde en anden advokat.
Udenrigsministeriet har spurgt  

 nogle få advokatfirmaer, om de ville påtage sig opgaven, hvilket de  

 imidlertid ikke ville.
Hvorfor de ikke ville det fremgår ikke.
Efter disse få spage forsøg på at  

 finde en egnet advokat læner Udenrigsministeriet sig tilbage med korslagte  

 arme i stedet for at fortsætte arbejdet med at finde en egnet og villig  

 advokat.
Det kan frygtes, at Udenrigsministeriet efter vedtagelse af aktstykket vil  

 læne sig tilbage og vente på, at Tom Lisborg selv finder en egnet advokat,  

 hvilket man godt ved, at Tom Lisborg ikke har råd til.
Så kan  

 Udenrigsministeriet udadtil give udtryk for, at nu har man gjort, hvad der  

 var muligt; man venter bare på Tom Lisborg.
 Når der er tale om en helt unik sag, hvor et samlet Folketing har givet  

 udtryk for, at Tom Lisborg skal have den nødvendige hjælp til at få rettet  

 forbytningen, burde Udenrigsministeriet gøre alt, hvad der er muligt for  

 hurtigst muligt at løse problemet, medmindre der er mere i sagen, end  

 Folketinget er bekendt med på nuværende tidspunkt.
 Et andet mindretal (Enhedslistens medlem af udvalget) indstiller  

 beslutningsforslaget til vedtagelse uændret.
