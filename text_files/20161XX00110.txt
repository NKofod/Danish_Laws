Skriftlig fremsættelse (9. november 2016) Social- og indenrigsministeren (Karen Ellemann):
 Herved tillader jeg mig for Folketinget at fremsætte:
Forslag til lov om ændring af lov om ændring af adoptionsloven (International adoption) og lov om ændring af lov om ægteskabs indgåelse og opløsning og forskellige andre love (Regelforenklinger på det familieretlige område m.v.) (Ikraftsættelse for Færøerne af visse bestemmelser i adoptionsloven) (Lovforslag nr.
L 57) Formålet med lovforslaget er at skabe mulighed for at sætte den ændring af adoptionsloven (lov nr. 1740 af 22. december 2015), der vedrører et nyt adoptionssystem for international adoptionsformidling, i kraft for Færøerne.
 Loven sættes i kraft for Færøerne efter anmodning fra Landsstyreområdet for Sundheds- og Indenlandsanliggender på Færøerne.
Loven kan sættes i kraft for Færøerne ved kongelig anordning.
Ikraftsættelsen af loven for Færøerne forudsætter imidlertid, at myndighedsstrukturen for Færøerne på adoptionsområdet opdateres, så den svarer til strukturen i Danmark i relation til behandlingen af klager over adoptionsafgørelser og tilsyn med adoptionsformidlende organisationer.
Denne opdatering af myndighedsstrukturen på Færøerne forudsætter bl.a., at en generel klagebestemmelse i en tidligere lov om ændring af adoptionsloven sættes i kraft for Færøerne, og at bestemmelsen i adoptionsanordningen for Færøerne om klage over afslag på godkendelse som adoptant ændres.
Dette kan kun gennemføres ved, at social- og indenrigsministeren bemyndiges til ved kongelig anordning at sætte den pågældende klagebestemmelse i kraft for Færøerne og til at ændre bestemmelsen i adoptionsanordningen om klage over afslag på godkendelse som adoptant.
 Lovforslaget indeholder alene disse bemyndigelser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
