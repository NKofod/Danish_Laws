Nr LSF 25 Forslag til Lov om ændring af lov om lands- og regionplanlægning, lov om  

 regionplanlægning i hovedstadsområdet, lov om kommuneplanlægning og lov om  

 by- og landzoner (Indsigelsesfrister) Fremsat af Lenger (VS) Albrechtsen (VS) Elisabeth Bruun Olesen (VS) den 8. oktober 1985 § 1 I lov om lands- og regionplanlægning, jfr. lovbekendtgørelse nr. 735 af 21. december 1982, foretages følgende ændring:
 I § 13 indsættes som nyt stk. 5.:
»Stk. 5. I de i stk. 1 og stk. 3 nævnte tidsfrister medregnes ikke perioden fra 15. juni til 15. august.« § 2 I lov om regionplanlægning i hovedstadsområdet, jfr.
lovbekendtgørelse nr. 736 af 21. december 1982, foretages følgende ændring:
I § 6, stk. 3, indsættes som 2. pkt.: »I denne frist medregnes ikke perioden fra 15. juni til 15. august.« § 3 I lov om kommuneplanlægning, jfr. lovbekendtgørelse nr. 391 af 22.
 juli 1985, foretages følgende ændring:
 Som ny paragraf indsættes efter § 48:
»§ 48a.
I de i §§ 7, stk. 1 og stk. 5, 24, 34, stk. 4, 44, stk. 6, 45, stk. 3, og 47, stk. 5, nævnte tidsfrister medregnes ikke perioden fra 15. juni til 15. august.
§ 4 I lov om by- og landzoner, jfr. lovbekendtgørelse nr. 688 af 28.
december 1984, som ændret ved lov nr. 256 af 6. juni 1985, foretages følgende ændring:
 Som ny paragraf indsættes efter § 24:
»§ 24a.
I de i §§ 2a, stk. 3, 9, stk. 4, 11, stk. 2, 16 og 18a, stk.
 3, nævnte tidsfrister medregnes ikke perioden fra 15. juni til 15.
august.« § 5 Loven træder i kraft den 15. juni 1986.
BEMÆRKNINGER TIL LOVFORSLAGET Med lovforslaget ønskes de i en række planlove nævnte frister for indsigelse m.v. beregnet på en sådan måde, at borgernes, foreningernes eller - i en række tilfælde - primærkommunernes rettigheder i planlægningen ikke kan gøres illusoriske ved at fastlægge offentlighedsfaser og indsigelsesfrister midt i sommerferien.
 Der foreligger efterhånden en lang række eksempler på, at f.eks.
kommuneplaner, lokalplaner og ekspropriationer er tilrettelagt, så kommentarer og indsigelser skal afgives midt i sommerferien, og dette anser forslagsstillerne for at være en indskrænkning i de demokratiske rettigheder, der ellers udgør et væsentligt element i lovgivningen om den fysiske planlægning.
Det foreslås derfor, at perioden 15. juni-15. august ikke medregnes, når indsigelsesfrister fastsættes I forbindelse med den lokale planlægning vil et antal lokale beboere ofte gå sammen, danne en forening eller deltage i en studiekreds med henblik på at dygtiggøre og forberede sig til offentlighedsfaserne, og en sådan forberedelse vil være illusorisk, hvis gruppen er forhindret i at mødes på det tidspunkt, hvor det virkelig gælder.
Lovforslaget tilsigter derfor, at de demokratiske rettigheder i planlægningsproceduren ikke udhules.
Selv om kun de færreste mennesker har mulighed for at holde to måneders ferie, vil der inden for den foreslåede undtagelsesperiode på et hvilket som helst tidspunkt være en mulighed for, at de lokale beboere holder ferie.
Men perioden er først og fremmest velbegrundet, fordi ethvert foreningsarbejde erfaringsmæssigt ligger stille i hele sommerperioden, og fordi det vil være praktisk umuligt at samle de beboere, der har samarbejdet i f.eks. en studiekreds.
Efter forslagsstillernes opfattelse vil forslaget ikke føre til nævneværdige forsinkelser i planlægningsarbejdet, idet de lokale myndigheder i vidt omfang vil kunne tilpasse offentlighedsfaser og indsigelsesfrister til undtagelsesperioden.
Kommunalbestyrelsesarbejdet ligger jo også stille i den nævnte periode, hvorfor det vil være urimeligt at kræve af beboere, at de skal være aktive i den pågældende periode, hvis de vil have indflydelse.
