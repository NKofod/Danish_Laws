Bekendtgørelse om tryghedsskabende velfærdsteknologiske løsninger i relation til afsnit VII i lov om social service I medfør af § 128 a, stk. 3, i lov om social service, jf. lovbekendtgørelse nr. 1548 af 1. juli 2021, og på baggrund af indstilling fra Rådet for Tryghedsskabende Velfærdsteknologi fastsættes:
 § 1. Når betingelserne i §§ 128 b eller 136 e i lov om social service er opfyldt, kan følgende tryghedsskabende velfærdsteknologiske løsninger anvendes:
 1) Ind- og udgangssignalgivere.
 2) Fald- og anfaldsalarmer.
 3) Lokaliserings- og sporingssystemer til personer.
 § 2. Ind- og udgangssignalgivere efter § 1, nr. 1, er systemer, der giver besked, når personen forlader et givent område, herunder når en linje eller et område passeres eller ved åbning af en dør.
 § 3. Fald- og anfaldsalarmer efter § 1, nr. 2, er systemer, der giver signal om aktivitet eller inaktivitet, f.eks. bevægelse eller bevægelsesmønstre i et givent område eller via personbåren sensor, herunder epilepsialarmer og faldmåtter.
 § 4. Lokaliserings- og sporingssystemer efter § 1, nr. 3, er systemer, der er beregnet til lokalisering eller sporing af personer ved forespørgsel i en på forhånd defineret situation, herunder i form af en lokaliserings-GPS.
 § 5. Bekendtgørelsen træder i kraft den 1. februar 2022.
 Stk. 2. Bekendtgørelse nr. 87 af 23. januar 2021 om tryghedsskabende velfærdsteknologiske løsninger i relation til afsnit VII i lov om social service ophæves.
