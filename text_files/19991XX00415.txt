Skriftlig fremsættelse (30. marts 2000) Trafikministeren (Jacob Buksti):
 Herved tillader jeg mig for Folketinget at  

 fremsætte:
 Forslag til lov om anlæg af Ringbanen mellem  

 Hellerup og Ny Ellebjerg.
(Lovforslag nr.
L 261).
 Med lovforslaget søges bemyndigelse til at etablere  

 Ringbanen mellem Hellerup og Ny Ellebjerg ved opgradering af den eksisterende  

 S-banestrækning mellem Hellerup og Grøndal Stationer, ved  

 ændring af godsbanen mellem Grøndal Station og Vigerslev til  

 S-bane, ved anlæg af to nye S-bane spor mellem Vigerslev og Ny  

 Ellebjerg og ved anlæg af nye stationer ved Flintholm, ved KB Hallen,  

 ved Ålholm, ved Harrestrup, ved Vigerslev og ved Ny Ellebjerg.  

 Endvidere søges bemyndigelse til at nedlægge  

 jernbanestrækningen mellem Ringbanen fra syd for Grøndal Station  

 til Vanløse Station og forbindelsessporene fra Ringbanen til  

 strækningen mellem Frederiksberg og Vanløse Stationer.
Med anlægget af Ringbanen forbindes alle de  

 øvrige S-togslinjer i byfingrene samt Metroen med et effektivt og  

 højfrekvent togsystem.
Dermed gøres det væsentligt  

 nemmere at færdes på tværs af byfingrene i  

 Hovedstadsområdet med kollektiv trafik.
Ved etablering af en  

 række nye stationer opnås en bedre trafikbetjening af borgerne i  

 disse stationers opland.
Ringbanen vil ligeledes kunne aflaste biltrafikken  

 på Ring II.
Ifølge de opstillede prognoser vil antallet af  

 rejsende på Ringbanen stige fra de ca. 20.000, der i dag rejser  

 på strækningen mellem Hellerup og Vanløse, til ca. 95.000  

 i 2010, når Metroen i 2010 er fuldt udbygget.
En stor del af de nye  

 brugere vil være personer, der hidtil har benyttet bus, men det  

 forventes også, at ca. 10 pct. vil være rejsende, der hidtil har  

 benyttet bil.
Generelt vurderes det, at Ringbanen vil betyde et  

 væsentligt løft til den kollektive trafik.
Ringbanen bliver en forlængelse af den eksisterende  

 dobbeltsporede S-bane mellem Hellerup og Grøndal Stationer til Ny  

 Ellebjerg Station.
Den forløber gennem bymæssig bebyggelse og  

 bliver ca. 11,5 km. lang.
Banen bliver dimensioneret til en teknisk  

 togfølge på ned til 2½ minut og maksimal hastighed på 80  

 km./t.
Når Ringbanen er fuldt udbygget i 2005, etableres der 5  

 minutters drift på banen, som skal betjenes af 12 S-tog.
Ved anlæg af Ringbanen bliver de eksisterende  

 stationer opgraderet og indrettet, så de kan betjene den større  

 passagermængde i det omfang, det er nødvendigt.
Opgraderingen  

 omfatter blandt andet udbygning af antallet af cykelparkeringspladser og  

 forbedring af skiftemulighederne mellem bus og tog.
Ved Flintholm opføres en omstigningsstation  

 på de eksisterende jernbanearealer.
Stationen forventes at blive  

 landets tredje største station målt i passagertal.
Ved  

 anlæg af stationen erstattes de eksisterende jernbanedæmninger  

 med nye dalbroer, så der opnås en station i en meget høj  

 standard, både arkitektonisk og funktionelt.
Herved opnås korte  

 skifteafstande mellem de forskellige trafikformer og et publikumsvenligt  

 miljø i form af overskuelighed og åbning af  

 Grøndalsparken, som på nuværende tidspunkt er adskilt af  

 de eksisterende jernbanedæmninger.
Ved Ny Ellebjerg Station anlægges perroner for  

 Øresundsbanen, Ringbanen og Køge Bugtbanen.
Stationen  

 anlægges af økonomiske hensyn i en forholdsvis beskeden  

 udformning, men etableres på en måde, så den senere kan  

 udbygges i takt med stigende passagergrundlag.
Ved aftalen af 28. december 1998 mellem regeringen,  

 Socialistisk Folkeparti og Enhedslisten var det forudsat, at Ringbanen skulle  

 have endestation på Sjælør Station, idet det dog  

 anbefaledes at spørgsmålet om endestationens placering skulle  

 undersøges nærmere.
Banestyrelsens VVM-undersøgelser har  

 efterfølgende vist, at det blandt andet af trafikale og  

 anlægsøkonomiske grunde er mere hensigtsmæssigt at  

 vælge Ny Ellebjerg Station som endestation.
Ny Ellebjerg Station har en  

 række trafikale fordele, fordi skiftemulighederne mellem  

 Øresundsbanen, Ringbanen og Køge Bugtbanen samles på en  

 station, der derved bliver et vigtigt trafikknudepunkt.
Endvidere kan  

 omfanget af ekspropriationer begrænses.
Flere forskellige muligheder for udformning af Flintholm  

 Station er blevet undersøgt, ligesom der er sket en lang række  

 mindre tilretninger af projektet som direkte følge af den offentlige  

 høring.
Der har således være en åben dialog mellem  

 borgerne og Banestyrelsen, som blandt andet har resulteret i, at færre  

 kolonihaver end oprindeligt påregnet bliver berørt af  

 projektet.
 Anlægsudgifterne til Ringbanen er budgetteret til  

 ca. 1.377 mio. kr., hvoraf udgifterne til banetekniske anlæg  

 udgør 578 mio. kr., Flintholm Station 354 mio. kr. og de øvrige  

 stationer 446 mio. kr.
Den forventede statslige omkostning for  

 anlægsprojektet skønnes at blive 1.203 mio. kr. 268 mio. kr.  

 heraf finansieres af DSB/DSB S-tog A/S, som modtager kompensation fra staten  

 via offentlig service togtrafikkontrakter.
DSB/DSB S-tog A/S finansierer  

 derudover 50 mio. kr. af de samlede anlægsudgifter af egne midler.  

 Frederiksbergbaneselskabet I/S finansierer 70 mio. kr. og Københavns  

 Kommune, Frederiksberg Kommune og Gentofte Kommune finansierer til sammen 105  

 mio. kr.
I overensstemmelse med aftalen af 28. december 1998 mellem  

 regeringen, Socialistisk Folkeparti og Enhedslisten vil den  

 bevillingsmæssige hjemmel for de statslige udgifter blive tilvejebragt  

 på de respektive finanslove.
De statslige udgifter for perioden 1999  

 til 2003 er optaget på finansloven for finansåret 2000.
 Idet jeg i øvrigt henviser til lovforslagets  

 bemærkninger, skal jeg anbefale det til Tingets hurtige og velvillige  

 behandling.
