 I overensstemmelse med afgørelser af tilsvarende spørgsmål fra Den  

 Europæiske Menneskerettighedsdomstol tiltrådte Højesteret Ankestyrelsens  

 opfattelse af, at bistandslovens afsnit VIII må forstås således, at afsnittet  

 omfatter spørgsmål om ændring af anbringelsessted også for børn, der allerede  

 er tvangsmæssigt anbragt uden for hjemmet.
 SAGSFREMSTILLING:
Moderen M havde 4 børn, der uden hendes samtykke var anbragt uden for  

 hjemmet.
I juni 1987 blev der truffet beslutning om også at tvangsfjerne  

 spædbarnet B, som umiddelbart blev anbragt på en døgninstitution.
 I juli 1987 traf det sociale udvalg beslutning om at anbringe B i  

 familiepleje.
 Ankestyrelsen fandt efter det oplyste om M's forhold, at betingelserne for  

 at anbringe B uden for hjemmet og at anbringe B i familiepleje var opfyldt.
 M indbragte sagen for Vestre Landsret og påstod principalt hjemgivelse af  

 B og subsidiært, at B blev anbragt et andet sted end i den nuværende  

 familiepleje.
 LANDSRETTENS DOM:
 Landsretten stadfæstede Ankestyrelsens afgørelse.
I forbindelse med M's subsidiære påstand udtalte Landsretten: »3 af  

 de voterende finder i overensstemmelse med det af Socialministeriet og Den  

 Sociale Ankestyrelse indtagne standpunkt og de bærende retssikkerhedshensyn i  

 bistandslovens kap.
VIII, at spørgsmålet om anbringelsesstedet under  

 tvangsanbringelse er omfattet af bistandslovens kapitel om  

 hjælpeforanstaltninger uden samtykke.
Disse voterende finder tillige, at  

 betingelserne for at ændre anbringelsesstedet i hvert fald efter de nu  

 foreliggende oplysninger om B's behov for pleje og omsorg er opfyldt, jfr.  

 bistandslovens § 123, stk. 1, nr. 3, og stemmer derfor for også at stadfæste  

 denne del af Ankestyrelsens afgørelse.
2 af de voterende finder efter formuleringen af bistandslovens § 123, stk.  

 1, sammenholdt med § 33, stk. 4, og § 66, stk. 4, at spørgsmålet om  

 anbringelsesstedet under en tvangsmæssig anbringelse ikke er omfattet af  

 bistandslovens afsnit VIII, og at rettens prøvelse som følge heraf ikke  

 omfatter dette spørgsmål.
Disse voterende stemmer derfor for, at spørgsmålet  

 om barnets anbringelsessted ikke tages under påkendelse ved  

 landsretten.« Dommen er refereret i Ugeskrift for Retsvæsen 1987, side 404.
 HØJESTERETS DOM:
 M fik bevilling til at indbringe sagen for Højesteret og nedlagde samme  

 påstande som for Landsretten.
 Højesteret stadfæstede Landsrettens dom med Landsrettens begrundelse, idet  

 Højesteret samtidig udtalte:
»Bestemmelserne i bistandslovens afsnit VIII må i overensstemmelse  

 med de afgørelser, som Den Europæiske Menneskerettighedsdomstol har truffet  

 vedrørende tilsvarende spørgsmål, forstås således, at afsnittet omfatter  

 spørgsmålet om ændring af anbringelsesstedet også for børn, der tvangsmæssigt  

 er anbragt uden for hjemmet.« Dommen er refereret i Ugeskrift for Retsvæsen 1989, side 928.
