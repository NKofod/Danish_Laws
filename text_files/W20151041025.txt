Ligebehandlingsnævnets afgørelse om alder - stillingsannoncer - ej medhold J. nr. 2014-6810-58294 Det var ikke i strid med forskelsbehandlingsloven, at en butik søgte ungarbejdere under 18 år til julen 2014. Butikken var omfattet af en overenskomst om særlig aflønning af unge under 18 år, og jobopslaget var derfor ikke i strid med loven.
 Klager fik derfor ikke medhold.
 Klagen drejer sig om påstået forskelsbehandling på grund af alder i forbindelse med, at en butik søgte ungarbejdere under 18 år.
Ligebehandlingsnævnets afgørelse Det var ikke i strid med forskelsbehandlingsloven, at klager fik afslag på sin ansøgning til stillingen som ungarbejder hos indklagede.
 Indklagede har ikke handlet i strid med forskelsbehandlingsloven i forbindelse med annonceringen efter ungarbejdere under 18 år.
Sagsfremstilling Indklagede søgte ungarbejdere til julen 2014.
 Det fremgik af stillingsopslaget, at indklagede søgte to ungarbejdere under 18 år til udpakning og opfyldning af varer, oprydning samt andre forefaldende opgaver i butikken.
Klager sendte ved e-mail af 30. oktober 2014 en ansøgning til indklagede.
Klager oplyste i ansøgningen, at hun var 20 år.
 Indklagede sendte senere samme dag en mail til klager, hvoraf blandt andet fremgik følgende:
"Tak for din ansøgning men som det klart fremgår i jobannoncen er det ungarbejdere vi søger og derfor kun personer under 18 år." Indklagede har fremlagt Landsoverenskomst 2014/2017 for butikker mellem Dansk Erhverv Arbejdsgiver og HK Handel.
Der er i overenskomstens punkt 8 fastsat regler om aflønning af unge under 18 år.
Parternes bemærkninger Klager gør gældende, at der er tale om direkte forskelsbehandling på grund af alder.
I afslaget blev der kun henvist til alder.
Klager er 20 år og må betragtes som ung.
Hun har desuden erfaringer og kvalifikationer inden for lagerarbejdet i forhold til stillingsannoncen.
Indklagede henviste ved afslaget den 30. oktober 2014 ikke til overenskomsten eller særlige regler.
 Selv om forbuddet mod forskelsbehandling ikke gælder ved ansættelse af lønmodtagere under 18 år, hvis ansættelsen er omfattet af en kollektiv overenskomst, så er det klagers opfattelse, at hun er blevet forskelsbehandling på grund af sin alder.
 Klager henviser i den forbindelse til, at indklagede i forbindelse med annonceringen efter medarbejdere har udøvet direkte forskelsbehandling på grund af alder ved at søge efter ungarbejdere under 18 år uden at henvise til overenskomst eller særlige regler herom.
 Indklagede afviser, at klager er blevet udsat for forskelsbehandling på grund af alder.
Forbuddet mod forskelsbehandling på grund af alder finder ikke anvendelse ved ansættelse af lønmodtagere under 18 år, hvis ansættelsen er omfattet af en kollektiv overenskomst med særlige regler for aflønning af unge under 18 år.
Indklagede er omfattet af overenskomsten for butikker mellem Dansk Erhverv Arbejdsgiver og HK Handel.
Overenskomsten indeholder særlige regler om aflønning af unge under 18 år.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forbud mod forskelsbehandling på arbejdsmarkedet med videre (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle på grund af alder ved ansættelse eller med hensyn til løn- og arbejdsvilkår.
En arbejdsgiver må heller ikke ved annoncering af ledige stillinger angive, at der søges eller foretrækkes personer af en bestemt alder.
Dette gælder dog ikke, hvis arbejdsgiveren i henhold til undtagelsesbestemmelser i loven kan foretrække lønmodtagere af en bestemt alder.
 Forbuddet mod forskelsbehandling på grund af alder med hensyn til ansættelse og aflønning med videre finder ikke anvendelse for lønmodtagere under 18 år, hvis ansættelse er omfattet af en overenskomst, der indeholder særlige regler om aflønning af unge under 18 år.
 Ansættelsen som ungarbejder under 18 år hos indklagede er omfattet en overenskomst, som indeholder særlige regler om aflønning af unge under 18 år.
 Ligebehandlingsnævnet finder derfor, at klager ikke blev behandlet i strid med forskelsbehandlingsloven, da indklagede afslog klagers ansøgning under henvisning til, at man søgte ungarbejdere under 18 år.
Det var heller ikke i strid med forskelsbehandlingsloven, at indklagede annoncerede efter ungarbejdere under 18 år, idet indklagede er omfattet en overenskomst, som indeholder særlige regler om aflønning af unge under 18 år.
 Det kan ikke medføre en ændret vurdering af sagen, at det ikke fremgik af stillingsopslaget eller afslaget til klager, at ansættelsen var omfattet af en overenskomst med særlige regler om aflønning af unge under 18 år.
 Klager får derfor ikke medhold i klagen.
