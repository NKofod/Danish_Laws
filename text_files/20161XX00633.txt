Skriftlig fremsættelse (22. marts 2017) Økonomi- og indenrigsministeren (Simon Emil Ammitzbøll):
 Herved tillader jeg mig for Folketinget at fremsætte:
Forslag til lov om ændring af lov om drift af landbrugsjorder, registreringsafgiftsloven, lov om kommunale borgerservicecentre og forskellige andre love (Opfølgning på Frikommuneforsøget 2012-2015) (Lovforslag nr.
L 164) Lovforslaget har til formål at omsætte erfaringerne fra tre forsøg, der har indgået i Frikommuneforsøget 2012-2015, til øget frihed og bedre rammer for alle kommuner.
Forslaget skal dermed øge det lokalpolitiske råderum og skabe mulighed for en mere effektiv lokal opgaveløsning af høj kvalitet til gavn for borgerne.
Forslaget skaber ikke nye pligter for kommunerne.
 På Miljø- og Fødevareministeriets område skaber lovforslaget hjemmel til, at miljø- og fødevareministeren kan godkende en ordning, hvorefter kommunen for ejerens eller brugerens regning kan foretage bekæmpelse af kæmpebjørneklo, såfremt ejeren eller brugeren ikke har efterkommet påbud om bekæmpelse.
På Skatteministeriets samt Transport-, Bygnings- og Boligministeriets område skaber forslaget mulighed for øget fleksibilitet i anvendelsen af busser, der er undtaget registreringsafgift, på plejehjem, ældrecentre og lignende institutioner eller døgntilbud.
Forslaget giver mulighed for, at de omfattede busser ikke behøver at tilhøre en enkelt institution for at blive fritaget fra registreringsafgift, men at flere institutioner i fællesskab kan købe eller lease en eller flere busser.
Forslaget giver endvidere mulighed for, at de omfattede busser kan bruges til andre formål end befordring af egne beboere m.v., når kørslen kan siges at være af interesse for institutionen.
På Økonomi- og Indenrigsministeriets område skaber forslaget mulighed for oprettelse af fælleskommunale callcentre, hvor medarbejderne kan tilgå de deltagende kommuners elektroniske dokumenthåndteringssystemer ved en borgers eller virksomheds henvendelse til callcentret med henblik på at se status på borgerens eller virksomhedens sag.
Behandlingen af borgernes og virksomhedernes oplysninger vil fortsat være underlagt reglerne i bl.a. persondataloven og forvaltningsloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
