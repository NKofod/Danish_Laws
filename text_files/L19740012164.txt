 Efter at folketinget den 11. april 1973 havde meddelt sit samtykke dertil,  

 ratificerede Danmark ved kgl. resolution af 1. juni s.å. en i Abidjan den 29.  

 november 1972 undertegnet overenskomst om oprettelse af den afrikanske  

 Udviklingsfond.
Danmarks ratifikationsinstrument deponeredes i Den afrikanske  

 Udviklingsbank den 26. juni 1973, og overenskomsten trådte i kraft den 30.  

 juni s.å. for Canada, Danmark, Japan, Nederlandene, Norge, Schweiz,  

 Storbritannien og Sverige samt for Den afrikanske Udviklingsbank.
Siden har  

 også Belgien, Brasilien, Finland, Jugoslavien, Spanien og Forbundsrepublikken  

 Tyskland tilsluttet sig den.
 Fonden, som påbegyndte sin virksomhed den 1. august 1973, er oprettet i  

 tilslutning til Den afrikanske Udviklingsbank og har til opgave at  

 tilvejebringe midler til finansiering af projekter og programmer til fremme  

 af den økonomiske og sociale udvikling i lande, som er medlemmer af banken.  

 Midlerne skal anvendes til gavn for de medlemslande, hvis økonomiske forhold  

 og udsigter gør det påkrævet, at en sådan finansiering finder sted på  

 lempelige vilkår, og til formål, som af fonden anses for at have høj  

 udviklingsmæssig prioritet under hensyn til det pågældende områdes behov.
Bidragene fra deltagerne i overenskomsten er for fondens første  

 3-årsperiode fastsat til i alt ca. 90 millioner regningsenheder a een  

 1972-dollar og skal erlægges i tre lige store årlige rater.
Danmarks bidrag i  

 den nævnte periode andrager 5 millioner regningsenheder, og den første rate  

 heraf, 11.600.000 kroner, er betalt i finansåret 1973/74, anden rate i  

 finansåret 1974/75, og tredje rate forfalder til betaling i finansåret  

 1975/76.
 Udenrigsministeriet, den 13. december  

 1974.
 Ove Guldberg.
