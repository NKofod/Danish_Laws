Landbrugsejendom, genanbringelse af  

 ejendomsavance Klagen vedrører genanbringelse af ejendomsavance i henhold til  

 ejendomsavancebeskatningslovens § 6 A og skyldes, at A's avance ved salget af  

 ejendommen B ikke er godkendt genanbragt i anskaffelsessummen for stuehuset  

 ved købet af ejendommen C.
De stedlige skattemyndigheder har herefter  

 anset avancen for at være genanbragt i anskaffelsessummen for hele  

 ejendommen.
Det fremgår af sagens oplysninger, at klageren ved købsaftale  

 af 17. juli 1998 solgte ejendommen B for en kontant salgssum på  

 1.424.676 kr.
Avancen ved salget af ejendommen er opgjort til 467.491 kr.  

 Ejendommen, der havde et jordtilliggende på ca. 17 ha, var en  

 landbrugsejendom, som klageren drev erhvervsmæssigt indtil salget.
Klageren har ved købsaftale af 2. juli 1998 erhvervet ejendommen C  

 for en kontant købesum på 5.896.028 kr.
Ejendommen, der havde et  

 jordtilliggende på 78,5 ha, er en landbrugsejendom, som klageren  

 ligeledes har drevet erhvervsmæssigt.
I forbindelse hermed har klageren  

 ønsket at genanbringe avancen på 467.491 kr. ved salget af  

 ejendommen B i anskaffelsessummen for denne ejendoms stuehus efter  

 ejendomsavancebeskatningslovens § 6 A.
Told- og skatteregionen har i brev af 14. august 2000 efter henvendelse  

 fra den stedlige skatteforvaltning udtalt sig om, hvorvidt  

 genanbringelsesreglen i ejendomsavancebeskatningslovens § 6 A kan anvendes  

 således, at genanbringelse af fortjenesten alene sker i stuehuset  

 på en købt landbrugsejendom.
Det fremgår af udtalelsen, at  

 det følger af formuleringen af ejendomsavancebeskatningslovens § 6 A,  

 at det er hele anskaffelsessummen for den erhvervede ejendom, der skal  

 nedsættes med den opgjorte fortjeneste på den solgte ejendom.
Det  

 er derfor regionens opfattelse, at der ikke er hjemmel til at vælge at  

 nedsætte en bestemt del af anskaffelsessummen, eller anskaffelsessummen  

 for en bestemt del af den købte ejendom.
Var det alene stuehuset, der  

 var anskaffet (dvs. at den resterende del af landbrugsejendommen allerede var  

 frastykket ved købet), ville der formentlig slet ikke have været  

 mulighed for genanbringelse.
 Skatteankenævnet har ved den påklagede ansættelse ikke  

 godkendt, at den ved salget af ejendommen B opgjorte avance kan genanbringes  

 alene i anskaffelsessummen vedrørende stuehuset ved erhvervelsen af  

 ejendommen C.
Nævnet har i begrundelsen for afgørelsen bl.a. anført,  

 at ejendomsavancebeskatningslovens § 6 A giver mulighed for at udskyde  

 beskatningen af fortjenesten ved salg af en ejendom ved genanbringelse af  

 fortjenesten i anskaffelsessummen for en købt ejendom, hvis  

 betingelserne i bestemmelsen i øvrigt er opfyldt.  

 Ejendomsavancebeskatningslovens § 6 A er formuleret således, at den  

 skattepligtige kan vælge at nedsætte anskaffelsessummen for den  

 erhvervede ejendom med fortjenesten, hvilket må forstås på  

 den måde, at det er hele anskaffelsessummen for den købte  

 ejendom, der skal nedsættes med den opgjorte fortjeneste ved salget af  

 ejendommen.
Nævnet har derfor ikke fundet, at der er mulighed for at  

 vælge at genanbringe fortjenesten i anskaffelsessummen alene  

 vedrørende stuehuset.
 Klagerens repræsentant har over for Landsskatteretten nedlagt  

 påstand om, at den ved salget af ejendommen B opgjorte avance kan  

 genanbringes alene i anskaffelsessummen for stuehuset ved erhvervelsen af  

 ejendommen C.
Repræsentanten har til støtte herfor bl.a. gjort  

 gældende, at ejendomsavancebeskatningslovens § 6 A giver mulighed for  

 at udskyde beskatninger af fortjeneste ved salg af en ejendom, idet  

 fortjenesten kan genanbringes i anskaffelsessummen for en købt  

 ejendom.
Bestemmelsen i ejendomsavancebeskatningslovens § 6 A er formuleret  

 således, at den skattepligtige kan vælge at nedsætte  

 anskaffelsessummen for den erhvervede ejendom med fortjenesten.
På  

 baggrund af en fortolkning af ordlyden af bestemmelsen er det  

 repræsentantens opfattelse, at der ingen steder står, at avancen  

 skal genanbringes i hele ejendommen, hvorfor skatteyderen selv kan  

 vælge, hvor en ejendomsavance ønskes genanbragt, bare man  

 nedbringer anskaffelsessummen.
Repræsentanten har derfor fastholdt, at  

 en avance kan genanbringes alene i anskaffelsessummen for stuehuset ved  

 køb af en landbrugsejendom, så længe anskaffelsessummen  

 nedsættes.
 Landsskatteretten skal udtale:
 Den daværende § 6 A, stk. 1, i ejendomsavancebeskatningsloven havde  

 følgende ordlyd:
 "Såfremt den skattepligtige erhverver en ejendom, der er omfattet af  

 lovens regler, med undtagelse af ejendomme, der er omfattet af §§ 8 og 9,  

 stk. 4, kan den skattepligtige i stedet for at medregne fortjeneste ved  

 afståelse af fast ejendom til den skattepligtige indkomst vælge  

 at nedsætte anskaffelsessummen for den erhvervede ejendom med  

 fortjenesten efter følgende regler......".
På baggrund af en ordlydsfortolkning af  

 ejendomsavancebeskatningslovens § 6 A finder retten, at der alene kan ske  

 genanbringelse af den ved salget af ejendommen B opgjorte avance i  

 anskaffelsessummen for hele ejendommen C.
Retten har således ikke  

 fundet, at der i ejendomsavancebeskatningslovens § 6 A er hjemmel til at  

 genanbringe avancen i anskaffelsessummen kun for stuehuset på  

 ejendommen C.
Den påklagede afgørelse stadfæstes derfor.
