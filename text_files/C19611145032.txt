 I et tilfælde hvor en 5-årig dreng skulle afhøres af politiet til  

 oplysning om, hvorvidt han havde påsat en brand på en landejendom, havde  

 politiet telefonisk aftalt med børneværnsudvalget, at en repræsentant fra  

 udvalget ville komme til stede til afhøringen på den stedlige politistation  

 den 25.5.1960 kl. 15.
I forståelse med barnets moder påbegyndte en kriminalbetjent, der havde  

 barnets fortrolighed, imidlertid afhøringen et kvarter før det aftalte  

 tidspunkt.
Da børneværnets repræsentant ankom til politistationen blev hun  

 orienteret om, at afhøringen var påbegyndt, og efter at være sat ind i sagen  

 erklærede hun sig indforstået med, at kriminalbetjenten talte lidt alene med  

 drengen.
Efter at afhøringen af drengen var afsluttet 5-10 minutter efter kl.  

 15, blev børneudvalgsrepræsentanten kaldt ind på det kontor, hvor  

 kriminalbetjenten havde talt med drengen, og denne gentog derefter i hendes  

 nærværelse sin forklaring, hvorefter han havde sat ild på ejendommen.
F.O. udtalte (se F.O.B. 1961 .35) i anledning af sagen, at han under  

 hensyn til formålet med retsplejelovens § 184, stk. 2, 2. pkt. (nu § 183,  

 stk. 3) og § 822, stk. 4 (se nu § 752, stk. 2) måtte være af den opfattelse,  

 at politiet - selvom et barn under 15 år ikke kan være sigtet i en straffesag  

 - forinden afhøring af børn ikke blot under 18 år, men også under 15 år, der  

 er mistænkt i en straffesag, bortset fra særlig påtrængende tilfælde, skal  

 give børneværnet underretning om afhøringen, og at det var en fejl, at  

 afhøringen blev påbegyndt forinden det tidspunkt, der var opgivet til  

 børneværnet for afhøringens påbegyndelse.
Ombudsmanden udtalte endvidere, at  

 moderens samtykke til at påbegynde afhøringen, forinden  

 børneværnsrepræsentanten var kommet til stede, var uden afgørende betydning,  

 men ansås under hensyn til de i sagen foreliggende oplysninger den begåede  

 fejl for at være undskyldelig og af underordnet betydning.
 Genoptrykt 1983.
