Nr LSF 99 Forslag til Lov om ændring af borgerlig straffelov (Meddelelseshæleri) Fremsat af Leif Hermann (SF) Margrete Auken (SF) Lenger (SF) Ebba Strange  

 (SF) den 19. november 1986 I borgerlig straffelov, jf. lovbekendtgørelse nr. 607 af 6. september 1986, foretages følgende ændring:
 § 152 D affattes således:
»§ 152 d.
Bestemmelserne i §§ 152-152 c finder tilsvarende anvendelse på den, som uden at have medvirket til gerningen uberettiget skaffer sig, videregiver eller udnytter oplysninger, som er fortrolige af hensyn til private, personlige interesser, og som er fremkommet ved en sådan overtrædelse.« BEMÆRKNINGER TIL LOVFORSLAGET ALMINDELIGE BEMÆRKNINGER I januar 1971 fremkom Straffelovrådet med en betænkning om privatlivets fred (Betænkning nr. 601/ 1971) indeholdende forskellige forslag til straffelovsændringer.
Betænkningen var foranlediget af en skrivelse af 12. maj 1967, hvori Justitsministeriet anmodede rådet om at overveje ændringer af de gældende bestemmelser til beskyttelse af privatlivets fred.
I denne forbindelse henvistes til de i Sverige og Norge i henholdsvis 1966 og 1958 gennemførte bestemmelser om fotstærket integritetsbeskyttelse. Ændringerne i retstilstanden i Sverige og Norge sigtede på etablering af en strafferetlig beskyttelse af privatlivet mod aflytning eller anden teknisk baseret krænkelse af den fortrolige udveksling af tanker, følelser og oplysninger, jf.
den norske straffelovs § 145 a (Betænkning nr. 601/ 1971, s. 16 ff.). Tilsvarende bestemmelser gennemførtes i Sverige efter anbefaling fra den svenske »Integritetsskydds kommitteen«.
Beskyttelsesobjektet for de svenske og norske initiativer samt for Straffelovrådets forslag var altså private, fortrolige forhold.
Straffelovrådet fremkom imidlertid i den nævnte betænkning med et par bemærkninger, der kan henføres til grundlaget for tilblivelsen af den gældende meddelelseshæleribestemmelse i straffelovens § 152, stk. 5 (§ 152 d). I forbindelse med rådets overvejelser og forslag om ændrede straffebestemmelser anførte rådet under afsnittet »Andres udnyttelse af de oplysninger, der er fremkommet ved aflytning eller udspejdning« (Betænkning nr. 601/ 1971, s.
54), at »der efter Straffelovrådets opfattelse (er) et klart behov for, at straffebestemmelserne omfatter også de her omhandlede efterfølgende handlinger« (s. 54, 1. sp.). Rådet argumenterede herefter for indførelse af en meddelelseshæleribestemmelse og foreslog s. 57 en ny bestemmelse i straffelovens § 264 c med følgende indhold: »Med bøde, hæfte eller fængsel indtil 6 måneder straffes den, der uberettiget videregiver meddelelser eller billeder vedrørende en andens private forhold eller i øvrigt billeder af den pågældende under omstændigheder, der åbenbart kan forlanges unddraget offentligheden.
Bestemmelsen finder også anvendelse, hvor meddelelsen eller billedet vedrører en afdød person.« Straffelovrådet forholdt sig hermed udelukkende til videregivelse af private oplysninger.
I forbindelse med behandlingen i Justitsministeriet afgav det daværende registerudvalg en delbetænkning om tavshedspligt for ansatte i edb-servicebureauer m.v., der behandler oplysninger for det offentlige.
Udvalget henviste i sine overvejelser til ovenstående bemærkninger fra Straffelovrådets betænkning, men synes at udvide området for Straffelovrådets hensigt, idet udvalget (se Folketingstidende 1971-72, tillæg A, sp. 592) ud over kriminalisering af meddelelseshæleri i forhold til tavshedspligtbrud for ansatte i edb-servicebureauer m.v.
anbefalede kriminalisering af udnyttelse af alle oplysninger, givet af en offentligt ansat i strid med hans tavshedspligt.
Da dette spørgsmål, der sigter på kriminalisering af udnyttelse af ETHVERT tavshedspligtbrud, altså også brud på tavshedspligtbestemmelsen inden for hele § 152-området, ikke faldt under udvalgets arbejdsområde, afstod udvalget fra at fremsætte forslag herom.
Men ikke desto mindre indarbejdedes denne opfordring i justitsministerens lovforslag fremsat den 17. november 1971 i skikkelse af et nyt stk. 5 til § 152, se Folketingstidende 1971-72, forhandlingerne sp. 723, 1089, 3893 og 4187 samt tillæg A sp. 545, tillæg B sp. 631 og tillæg C sp. 217.
Bestemmelsens tilblivelseshistorie synes således at vise, at der ikke er foretaget nogen nærmere analyse af behovet for denne betydelige udvidelse af området for meddelelseshæleri.
Tavshedspligtsudvalgets betænkning nr. 998/ 1984 går ikke nærmere ind på spørgsmålet, bortset fra en enkelt mindretalsudtalelse, s. 173 ff., der foreslår bestemmelsen om meddelelseshæleri ophævet, i hvert fald for så vidt angår andre forhold end privatlivet tilhørende oplysninger.
Udvalgets forslag svarer til den nu gennemførte bestemmelse i § 152 d.
Ved det den 2. oktober 1985 fremsatte lovforslag om ændring af straffeloven. (Tavshedspligt), se Folketingstidende 1985-86, forhandlingerne sp. 64, 472, 3347 og 3983 samt tillæg A sp. 253, tillæg B sp. 99 og 229 og tillæg C sp. 93, ændredes § 152, stk. 5, til også formelt at omfatte videregivelse.
Bestemmelsen fremkom som en sammenlægning af den hidtil gældende § 152, stk. 5, jf.
ovenfor, og 264 c.
Af bemærkningerne og Straffelovrådets kommentarer fremgik, at der ikke var tilsigtet nogen realitetsændring med den anførte tilføjelse.
Denne sammenlægning var en naturlig følge af de forudsatte tavshedspligtsbestemmelser i det samtidigt fremsatte forslag om en forvaltningslov, men heller ikke i den sammenhæng synes der at foreligge mere grundlæggende problematiseringer af spørgsmålet .
Behovet for at opretholde en bestemmelse, der kriminaliserer meddelelseshæleri både med hensyn til private oplysninger og oplysninger om andre forhold, der er kommet til offentlighedens eller udenforståendes kundskab gennem brud på tavshedspligten, beror på en afvejning af en række hensyn.
Forslagsstillerne finder, at hensynet til privatlivets fred samt til beskyttelse af følsomme personoplysninger taler afgørende for at opretholde et straffeværn mod videregivelse af sådanne oplysninger.
En nærmere præcisering af, hvad der skal forstås ved private, personlige oplysninger, fremgår af bemærkningerne nedenfor til lovforslagets enkelte bestemmelser.
En sådan beskyttelse vil ligge i helt tydelig forlængelse af hensigten med forvaltningslovens § 28, stk. 1.
Er der derimod tale om andre private oplysninger, herunder oplysninger om privates skatteforhold eller forhold vedrørende virksomheders produktionsplaner m.v., synes beskyttelsesbehovet ikke at kunne bære ud over strafbarheden for det tilgrundliggende tavshedspligtbrud.
At tavshedspligten i disse forhold heller ikke har samme stramme karakter, viser det forhold, at sådanne oplysninger også i videre omfang kan videregives til andre myndigheder.
Dette kan naturligvis diskuteres, men afgørende i så henseende må være hensynet til pressefriheden og den offentlige interesse, der hyppigt kan være forbundet med virksomheders eller private enkeltpersoners økonomiske dispositioner, hvis virkninger stort set altid har konsekvenser for mange mennesker.
En meddelelseshæleribestemmelse kan desuden opfattes som en beskyttelse af virksomheders og privates mere eller mindre lovlige transaktioner.
Hensynet til pressefriheden synes imidlertid at slå helt afgørende igennem, når der er tale om hensynet til offentlige interesser, der fører til tavshedspligt.
Meddelelseshæleri i sådanne tavshedspligtbrud har flere betænkelige virkninger.
Dels pålægges navnlig journalister at tage stilling til, hvorvidt eksempelvis anonymt fremsendte oplysninger i den givne situation er tavshedsbelagte, dels fremtræder kriminaliseringen af videregivelsen som en ubegrundet ekstra sikring mod selve det tilgrundliggende tavshedspligtbrud, der jo faktisk har fundet sted som en forudsætning for »hælerens« videregivelse.
Ifølge tavshedspligtsudvalgets betænkning, bilag 10, s. 434, har den gældende bestemmelse i straffelovens § 152, stk. 5, været bragt i anvendelse i 3 sager i henholdsvis 1976, 1977 og 1978.
Alle tre afgørelser straffer henholdsvis redaktører og journalister, der offentliggjorde fortrolige oplysninger.
I den ene sag drejede det sig om visse skatteoplysninger, og de to andre sager angik en aftale mellem en kommunalbestyrelse og en privat virksomhed om et kommunalt grundsalg m.v.
Endelig fremkom i sommeren 1986 i et formiddagsblad oplysninger om en udlandsdanskers skatteforhold, og en journalist blev sigtet i sagen, men sigtelsen blev senere frafaldet.
I sagen forelå der umiddelbart kun en krænkelse af private interesser, offentliggørelsen af skatteoplysninger, men ikke desto mindre blev sigtelsen rejst udelukkende på foranledning af det offentlige, uagtet overtrædelser af meddelelseshæleribestemmelsen i straffelovens § 264 c er undergivet privat påtale eller betinget offentlig påtale, jf. § 275.
Det synes således, som om bestemmelsen i den gældende § 152, stk. 5, (§ 152 d) i en vis udstrækning er ved at finde et anvendelsesområde, der ikke har været tilsigtet.
Dertil kommer, at videregivelse i dagspressen gør efterforskning og opklaring af denne lovovertrædelse til en forholdsvis ukompliceret opgave.
Dermed henledes opmærksomheden først og fremmest på pressens brug af tavshedsbelagte oplysninger, mens enkeltpersoners mere skjulte udnyttelse er betydelig vanskeligere at konstatere og opklare.
Endelig lægger kriminaliseringen af videregivelsen op til betænkeligheder i forhold til den journalistiske kildebeskyttelse, idet det som anført er ukompliceret at finde frem til gerningsmanden for så vidt angår § 152 d, men det kan i kraft af kildebeskyttelsesreglerne, jf. retsplejelovens § 172, oftest være vanskeligt at opspore det underliggende tavshedspligtsbrud, der derved forbliver uopklaret, mens videregivelsen forfølges.
BEMÆRKNINGER TIL DEN FORESLÅEDE ÆNDRING Området for den strafbare, uberettigede fremskaffelse, videregivelse og udnyttelse fastlægges i overensstemmelse med reglen i forvaltningslovens § 28, stk. 1. Hensynet til enkeltpersoners integritet, der ligger bag denne bestemmelse, gør sig gældende med den samme styrke, når det gælder videregivelse til andre end forvaltningsmyndigheder.
