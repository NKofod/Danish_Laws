Betænkning afgivet af Beskæftigelsesudvalget den 9. december 2020 Betænkning over Forslag til lov om ændring af barselsudligningsloven (Optagelse af selvstændigt erhvervsdrivende i barselsudligningsordningen og justering af klageadgang) [af beskæftigelsesministeren (Peter Hummelgaard)]:
1. Ændringsforslag Beskæftigelsesministeren har stillet 3 ændringsforslag til lovforslaget.
2. Indstillinger Et flertal i udvalget (S, RV, SF, EL og ALT) indstiller lovforslaget til vedtagelse med de stillede ændringsforslag.
Et mindretal i udvalget (V og DF) vil hverken stemme for eller imod lovforslaget ved 3. behandling.
Mindretallet vil stemme for de stillede ændringsforslag.
Et andet mindretal i udvalget (KF, NB og LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget bemærker, at det er positivt at forbedre barselsmulighederne for selvstændige, særlig i et ligestillingsperspektiv.
V bemærker ligeledes, at V ikke var inviteret med til forhandlingerne om den konkrete model og derfor ikke har haft indflydelse på finansieringen, som V er modstandere af.
V noterer sig, at finansieringen vil medføre stigende afgifter for selvstændige midt i en økonomisk krise.
V kan derfor støtte intentionerne i forslaget, men ikke den konkrete finansiering, hvorfor V stemmer hverken for eller imod lovforslaget.
Radikale Venstre Radikale Venstres medlemmer af udvalget støtter fuldt ud optagelsen af selvstændigt erhvervsdrivende i ordningen for barselsudligning.
Det baner vejen for, at flere kvinder kan vælge at blive iværksættere, men også for, at mandlige iværksættere kan gå på barsel og tilbringe tid med deres helt små børn.
Der må ikke være et modsætningsforhold mellem at stifte virksomhed og stifte familie.
I RV har vi en forhåbning om, at bedre barselsvilkår kan afhjælpe den store underrepræsentation af kvinder i iværksætteri til glæde og gavn for samfundet.
For det er netop driftige iværksættere, som i høj grad bidrager til vækst og velfærd, og som skaber eksportsucceser, der sender danske varer og viden ud i verden.
Derfor koster det også samfundet dyrt, når vi ikke får alle talenter i spil.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af udvalget:
 1) I den under nr. 4 foreslåede § 3 a affattes nr. 3 således:
»3) Den arbejdsfortjeneste som fastsat i medfør af barselslovens § 27, stk. 4, § 32, stk. 2, § 33, stk. 2, § 34, § 36, stk. 4, og § 48 a, stk. 2, der ligger til grund for beregningen af dagpenge efter barselsloven, overstiger højeste barselsdagpengesats.« [Lovteknisk ændringsforslag] 2) I den under nr. 4 foreslåede § 3 b affattes stk. 3 således:
»Stk. 3. Kompensationsperioden i stk. 2 er den samme som den refusionsperiode, der er fastsat i medfør af § 3, stk. 3.« [Lovteknisk ændringsforslag] Til § 2 3) I stk. 3 indsættes efter »første gang«: »fra«.
[Præcisering af tidspunkt for den første udbetaling af kompensation til selvstændigt erhvervsdrivende] Bemærkninger Til nr. 1 Det foreslås i § 3 a, nr. 3, at det vil være en betingelse for at modtage kompensation, at den arbejdsfortjeneste som fastsat i medfør af barselslovens § 27, stk. 4, § 32, stk. 2, § 33, stk. 2, § 34, § 36, stk. 4, og § 48 a, stk. 2, der ligger til grund for beregningen af dagpenge efter barselsloven, overstiger højeste barselsdagpengesats. Ændringsforslaget medfører således ikke materielle ændringer i bestemmelsen.
Til nr. 2 Det foreslås i § 3 b, stk. 3, at kompensationsperioden i stk. 2 er den samme som den refusionsperiode, der er fastsat i medfør af § 3, stk. 3.
Ændringsorslaget betyder, at kompensationsperioden for selvstændigt erhvervsdrivende vil være den samme som refusionsperioden for private arbejdsgivere.
Periodens længde fastsættes i barselsudligningsbekendtgørelsen og kan reguleres af ministeren efter indstilling fra bestyrelsen for Arbejdsmarkedets Tillægspension.
 Forslaget er et teknisk ændringsforslag. Ændringsforslaget medfører således ikke materielle ændringer i bestemmelsen.
Til nr. 3 Beskæftigelsesministeriet er efter lovforslagets fremsættelse blevet gjort opmærksom på, at barselsudligningsordningen, på tidspunktet den 1. april 2021 ikke har de nødvendige oplysninger om udbetaling af barselsdagpenge til selvstændigt erhvervsdrivende for marts måned 2021. Det betyder, at det ikke er muligt for barselsudligningsordningen at udbetale den fulde kompensation for perioden den 1. januar til den 31. marts 2021 allerede den 1. april 2021.
 Det foreslås, at udbetaling af den første kompensation til selvstændigt erhvervsdrivende sker fra den 1. april 2021.
 Forslaget betyder, at selvstændigt erhvervsdrivende, der har ret til kompensation fra barselsudligningsordningen i hele perioden fra den 1. januar 2021 til den 31. marts 2021, får udbetalt den fulde kompensation for perioden, dvs. også for marts måned, i forbindelse med den første kompensationsudbetaling.
5. Udvalgsarbejdet Lovforslaget blev fremsat den 11. november 2020 og var til 1. behandling den 17. november 2020. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og beskæftigministeren sendte den 4. september dette udkast til udvalget, jf.
BEU alm. del  366, folketingsåret 2019-20. Den 11. november 2020 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Bjørn Brandenborg (S) Bjarne Laustsen (S) fmd.
Jan Johansen (S) Jens Joel (S) Jeppe Bruus (S) Kasper Sand Kjær (S) Henrik Møller (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
