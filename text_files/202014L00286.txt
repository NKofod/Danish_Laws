Betænkning afgivet af Social- og Indenrigsudvalget den 26. november 2020 Betænkning over Forslag til lov om ændring af lov om Det Centrale Personregister (Tildeling af personnummer til færinger, udlevering af oplysninger om til- og fraflytning til almene boligorganisationer m.v., ændring af reglerne for behandling af sager om bopælsregistrering af børn m.v.) [af social- og indenrigsministeren (Astrid Krag)]:
1. Ændringsforslag Social- og indenrigsministeren har stillet 4 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget er bekendt med problemstillingen med danske cpr-numre til færinger og et færøsk ønske herom.
V finder i den anledning, at det er positivt, at Færøerne får adgang til at kunne tildele personer med dansk indfødsret, som er bosat på Færøerne, et dansk personnummer, og at det i den forbindelse fremover bliver nemmere for færinger at benytte digitale selvbetjeningsmuligheder.
Dansk Folkeparti Dansk Folkepartis medlemmer af udvalget støtter lovforslaget.
DF støtter til fulde, at der kan gives cpr-nummer til færinger.
I DF ser vi det som en naturlig del af rigsfællesskabet, og det opfylder ønsket om at give mulighed for, at færinger kan få cpr-nummer, når de ønsker det.
Det andet element i lovforslaget handler om at give almene boligorganisationer og visse private udlejningsvirksomheder løbende digital adgang til at se, hvem der flytter ind og ud af deres lejligheder.
Det forekommer rimeligt, at man som udlejer har en mulighed for nemt at følge med i, hvem der officielt bor i lejligheder, man lejer ud.
Det er oplysninger, man allerede har i dag, men nu kan man så få dem digitalt.
Det tredje element i lovforslaget handler om ændring af partshøringsproceduren ved anmeldelse af flytning for et barn til et krisecenter.
Hensigten er at sikre hemmeligholdelse af barnets adresse for en eventuel voldelig partner til den forælder, som er flyttet med barnet til et krisecenter.
Det er oplagt, at vi skal gøre, hvad vi kan for at sikre trygheden for børnene i en sådan situation.
Det må dog siges, at der i lovforslaget står beskrevet, at der vil være situationer, hvor det ikke handler om vold eller trusler i parforholdet, og hvor barnets adresse også vil være skjult.
Det er derfor vigtigt, at der er fokus på retssikkerheden for begge forældre i sådanne situationer.
DF noterer sig, at der sker en grundig visitation ved ophold på et krisecenter, jf. svaret på spørgsmål 2, og DF forudsætter, at udviklingen løbende følges, således at der skrides ind, hvis der viser sig uhensigtsmæssigheder.
Socialistisk Folkeparti Socialistisk Folkepartis medlemmer af udvalget er en del af aftalen, som lovforslaget er med til at udmønte, om en ny model for videregivelse af oplysninger fra CPR om til- og fraflytninger til den almene boligsektor og til visse private udlejere.
SF støtter således lovforslaget og formålet om, at boligorganisationer og visse private udlejningsvirksomheder får adgang til oplysninger om flytninger til og fra en bolig, som organisationen eller den private udlejningsvirksomhed er ejer af, da der har været væsentlige udfordringer på dette område.
SF bemærker dog samtidig, at det er vigtigt løbende at være opmærksom på persondatasikkerheden, og at Danske Lejere i deres høringssvar har udtrykt overvejelser herom.
SF opfordrer derfor til, at der løbende følges op på brugen af ordningen, og opfordrer til, at partierne bag aftalen senere drøfter en eventuel indførelse af autorisationsordning for private udlejere, såfremt dette viser sig relevant.
Enhedslisten Enhedslistens medlemmer af udvalget opfordrer til hurtigt at foretage en revision af cpr-nummersystemet som identifikation, da det er forbundet med stor usikkerhed og risiko for databrud.
4. Ændringsforslag med bemærkninger Ændringsforslag Til § 1 Af social- og indenrigsministeren, tiltrådt af udvalget:
 1) I den under nr. 6 foreslåede ændring af § 13, stk. 3, 2. pkt., ændres »såfremt der anmeldes flytning for et barn til et krisecenter, samt« til: »såfremt der anmeldes flytning for barnet til et krisecenter, eller«.
[Sproglig præcisering] 2) Nr. 10 affattes således:
»10. I § 26, stk. 4, ændres »§ 3, stk. 8« til: »§ 3, stk. 2 eller 9«.« [Sproglig justering] 3) Efter nr. 19 indsættes som nyt nummer:
»01. I bilag 1, nr. 1, ændres »§ 3, stk. 5« til: »§ 3, stk. 6«.« [Konsekvensændring] Til § 3 4) I stk. 1 ændres »stk. 3« til: »stk. 2 og 3«.
[Lovteknisk ændring] Bemærkninger Til nr. 1 Med lovforslagets § 1, nr. 6, foreslås det, at den særlige partshøringsprocedure i CPR-lovens § 13, stk. 3, tillige skal omfatte ethvert tilfælde, hvor der anmeldes flytning for et barn til et krisecenter.
 Med lovforslagets § 1, nr. 6, foreslås det således, at der i CPR-lovens § 13, stk. 3, 2. pkt., efter »Tilsvarende gælder,« indsættes: »såfremt der anmeldes flytning for et barn til et krisecenter, samt«.
Derved vil CPR-lovens § 13, stk. 3, 2. pkt., få følgende ordlyd: »Tilsvarende gælder, såfremt der anmeldes flytning for et barn til et krisecenter, samt såfremt barnet i forbindelse med en anmeldt flytning vil skulle registreres som værende uden fast bopæl i medfør af § 6, stk. 8, 1. eller 3. pkt.« Ministeriet er blevet opmærksomt på, at denne formulering kan skabe tvivl om, hvorvidt det er et krav, at et barn både skal flytte til et krisecenter og have særlig adressebeskyttelse efter CPR-lovens § 6, stk. 8, 1. eller 3. pkt., for at være omfattet af § 13, stk. 3, 2. pkt.
 For at præcisere, at der er tale om to selvstændige situationer, foreslås det med ændringsforslaget, at den med lovforslagets § 1, nr. 6, foreslåede ændring af CPR-lovens § 13, stk. 3, 2. pkt., affattes således: »såfremt der anmeldes flytning for barnet til et krisecenter, eller«.
Derved vil CPR-lovens § 13, stk. 3, 2. pkt., få følgende ordlyd: »Tilsvarende gælder, såfremt der anmeldes flytning for barnet til et krisecenter, eller såfremt barnet i forbindelse med en anmeldt flytning vil skulle registreres som værende uden fast bopæl i medfør af § 6, stk. 8, 1. eller 3. pkt.« I samme forbindelse foreslås udtrykket »et barn« i lovforslagets § 1, nr. 6, af sproglige hensyn ændret til »barnet«.
 Der er således alene tale om sproglige præciseringer.
Til nr. 2 Det følger af den gældende bestemmelse i CPR-lovens § 26, stk. 4, at personer, som er tildelt et personnummer efter § 3, stk. 1, nr. 2 eller 3, eller § 3, stk. 8, har ret, men ikke pligt til at få registreret en eventuel kontaktadresse her i landet eller i udlandet, hvortil offentlige myndigheder og private kan sende vedkommendes post.
 CPR-lovens § 26, stk. 4, foreslås i lovforslagets § 1, nr. 10, ændret, således at der efter »§ 3, stk. 1, nr. 2 eller 3,« indsættes: »§ 3, stk. 2«, og at »§ 3, stk. 8« ændres til: »§ 3, stk. 9«.
CPR-lovens § 26, stk. 4, vil efter lovforslagets vedtagelse have følgende ordlyd:  »Personer, som er tildelt et personnummer efter § 3, stk. 1, nr. 2 eller 3, § 3, stk. 2, eller § 3, stk. 9, har ret, men ikke pligt til at få registreret en eventuel kontaktadresse her i landet eller i udlandet, hvortil offentlige myndigheder og private kan sende vedkommendes post.« Henvisningen til CPR-lovens øvrige bestemmelser i § 3, stk. 1, nr. 2 eller 3, § 3, stk. 2, eller § 3, stk. 9, er imidlertid sprogligt tung.
 Med henblik på en sproglig forenkling af disse henvisninger foreslås lovforslagets § 1, nr. 10, affattet således, at der i § 26, stk. 4, ændres »§ 3, stk. 8« til: »§ 3, stk. 2 eller 9«.
CPR-lovens § 26, stk. 4, vil efter ændringsforslagets vedtagelse have følgende ordlyd: »Personer, som er tildelt et personnummer efter § 3, stk. 1, nr. 2 eller 3, eller § 3, stk. 2 eller 9, har ret, men ikke pligt til at få registreret en eventuel kontaktadresse her i landet eller i udlandet, hvortil offentlige myndigheder og private kan sende vedkommendes post.« Ændringsforslaget er således udelukkende en sproglig justering med henblik på at forenkle bestemmelsens ordlyd og indebærer ingen indholdsmæssig ændring.
Til nr. 3 Efter den gældende bestemmelse i CPR-lovens bilag 1, nr. 1, er dataindholdet i CPR bl.a. følgende: »1) Personnummeroplysninger: Personnummer, jf. § 3, henvisning mellem nyt og tidligere personnummer, der opbevares i CPR (historisk), samt ved ændring af personnummer, f.eks. ved fejl i køn og fødselsdato, jf. § 3, stk. 5.« I CPR-lovens bilag 1, nr. 1, henvises således til CPR-lovens § 3, stk. 5.
Henvisningen til CPR-lovens § 3, stk. 5, vil imidlertid efter lovforslagets vedtagelse ikke være korrekt.
I lovforslagets § 1, nr. 1, foreslås det at indsætte et nyt stykke 2 i lovens § 3. CPR-lovens § 3, stk. 2-8, bliver herefter stk. 3-9.
 Det foreslås derfor, at der efter lovforslagets nr. 19 indsættes et nyt nummer, hvorved henvisningen til § 3, stk. 5, i CPR-lovens bilag 1, nr. 1, ændres til § 3, stk. 6.
 Der er alene tale om en konsekvensændring.
Til nr. 4 Med lovforslagets § 3, stk. 1, foreslås det, at ændringsloven ikke gælder for Færøerne eller Grønland, jf. dog stk. 3. Med lovforslagets § 3, stk. 2, foreslås det, at den foreslåede ændringslov ved kongelig anordning kan sættes helt eller delvis i kraft for Grønland med de ændringer, som de grønlandske forhold tilsiger.
Med lovforslagets § 3, stk. 3, foreslås det, at § 1, nr. 19, gælder for Færøerne.
 § 3, stk. 2 og 3, er således undtagelser til det foreslåede § 3, stk. 1, hvilket bør fremgå af det foreslåede § 3, stk. 1.
 Det foreslås på den baggrund med ændringsforslag nr. 4, at »stk. 3« i det foreslåede § 3, stk. 1, ændres til: »stk. 2 og 3«.
 Ændringsforslaget er alene en lovteknisk ændring.
5. Udvalgsarbejdet Lovforslaget blev fremsat den 7. oktober 2020 og var til 1. behandling den 30. oktober 2020. Lovforslaget blev efter 1. behandling henvist til behandling i Social- og Indenrigsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og social- og indenrigsministeren sendte den 26. juni 2020 dette udkast til udvalget, jf.
SOU alm. del  bilag 301, folketingsåret 2019-20. Den 7. oktober 2020 sendte social- og indenrigsministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 5 spørgsmål til social- og indenrigsministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Kathrine Olldag (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Christoffer Aagaard Melson (V) Anni Matthiesen (V) Marie Bjerre (V) Marlene Ambo-Rasmussen (V) Hans Andersen (V) Stén Knuth (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Brigitte Klintskov Jerkel (KF) Per Larsen (KF) Mette Thiesen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
