Beretning afgivet af Transport-, Bygnings- og Boligudvalget den 28. september 2017 Beretning over Forslag til folketingsbeslutning om autorisationsordning for parkeringsselskaber og obligatorisk uddannelse af parkeringsvagter [af Kim Christiansen (DF) og Karsten Hønge (SF) m.fl.]:
1. Udvalgsarbejdet Beslutningsforslaget blev fremsat den 31. marts 2017 og var til 1. behandling den 11. maj 2017. Beslutningsforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet beslutningsforslaget i 2 møder.
2. Politiske bemærkninger Et flertal i udvalget (S, DF, EL, ALT og SF) konstaterer, at mange parkeringsselskaber udfører deres hverv uden autorisation, da der netop ikke findes en autorisationsordning, og at mange selskaber benytter personale, der ikke er uddannet til opgaven.
 Flertallet finder, at det er vigtigt at kvalificere indsatsen på parkeringsområdet.
 Flertallet er enige om at arbejde videre med en autorisationsordning for parkeringsselskaber, som minder om den, der eksisterer for vagtvirksomheder, hvor der i dag stilles en række krav til både virksomheden og dens personale, samt et obligatorisk kursusforløb for parkeringsvagter.
 P.u.v.
