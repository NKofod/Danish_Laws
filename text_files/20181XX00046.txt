Skriftlig fremsættelse (3. oktober 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af selskabsskatteloven, lov om ophævelse af dobbeltbeskatning i forbindelse med regulering af forbundne foretagenders overskud (EF-voldgiftskonventionen), momsloven og forskellige andre love (Implementering af direktivet om skatteundgåelse og direktivet om skattetvistbilæggelse og forskellige ændringer af momssystemdirektivet.) (Lovforslag nr.
L 28) Formålet med lovforslaget er at implementere EU-regler til begrænsning af metoder til skatteundgåelse, EU-regler for klage i forbindelse med sager om dobbeltbeskatning, hvor Danmark og et eller flere EU-lande er involveret, samt EU-regler om den momsmæssige behandling af vouchers og forenklinger af særordningen for salg af elektroniske ydelser.
Regeringen lægger stor vægt på, at selskaber og koncerner både i Danmark og internationalt har rimelige og lige skattevilkår.
Det er således uhensigtsmæssigt, hvis særligt multinationale koncerner har mulighed for at mindske deres skattebetalinger ved at anvende grænseoverskridende metoder til skatteundgåelse.
Rent nationale selskaber og koncerner vil i givet fald være udsat for ulige skattevilkår sammenlignet med de multinationale koncerner.
Regeringen prioriterer således, at der sikres fair og lige konkurrencevilkår i Danmark, i EU og globalt.
Danmark har i mange år været på forkant med bekæmpelsen af skatteundgåelse.
I dansk ret findes således allerede mange af de regler, der er blevet drøftet internationalt i de senere år i EU og OECD.
Det er imidlertid væsentligt med henblik på at skabe mere lige konkurrencevilkår, at andre landes selskabsskattegrundlag heller ikke kan udvandes, og at selskabernes overskud ikke kan flyttes til skattelylande.
Skatteundgåelsesdirektivet skal sikre EU-landenes modstandsevne over for grænseoverskridende metoder til skatteundgåelse på selskabsskatteområdet.
De konkrete tiltag i skatteundgåelsesdirektivet er dels en udmøntning af internationalt vedtagne anbefalinger fra OECD, dels andre EU-tiltag til at imødegå skatteundgåelse.
Skatteundgåelsesdirektivet indeholder specifikke regler på følgende fem områder:
 - Begrænsning af fradrag for rentebetalinger.
 - Exitbeskatning.
 - Generel regel om bekæmpelse af misbrug (generel omgåelsesklausul).
 - Regler for kontrollerede udenlandske selskaber (CFC-regler).
 - Hybride mismatch.
Direktivet om skattetvistbilæggelse skal forbedre de eksisterende mekanismer for bilæggelse af tvister om dobbeltbeskatning i EU og skabe et mere favorabelt skattemiljø for især erhvervslivet, som mindsker efterlevelsesomkostningerne og de administrative byrder samt sikrer retssikkerheden på skatteområdet.
Direktivet indeholder samtidig processuelle garantier svarende til garantierne ved de danske domstole, at medlemmerne af det rådgivende udvalg er uafhængige, og at endelige afgørelser offentliggøres.
Denne del af lovforslaget, vurderes samlet set ikke at have væsentlige provenumæssige konsekvenser, da Danmark allerede har robuste værnsregler vedrørende de elementer, der indgår i direktivet.
I forhold til specielt rentefradragsbegrænsningsreglerne kan den enkelte virksomhed dog afhængigt af dets konkrete forhold opleve, at lovforslaget medfører enten en stramning eller en lempelse.
Samtidig skal det bemærkes, at de provenumæssige konsekvenser ved de foreslåede ændringer af CFC-reglerne er forbundet med betydelig usikkerhed og kan medføre et merprovenu, der dog umiddelbart ikke kan kvantificeres.
 Skatteministeriet vil frem mod 1. behandlingen søge yderligere at belyse konsekvenserne af de foreslåede CFC-regler i dialog med erhvervslivet, herunder den eventuelle afledte provenuvirkning.
De fælles EU-regler for momsbehandling af vouchere skal sikre, at alle EU-lande anvender samme regelsæt.
Derved undgås de nuværende udfordringer med uens fortolkning af grænseoverskridende anvendelse af vouchere, som fører til dobbelt eller ingen momsbetaling.
Herudover er der foretaget forenklinger af særordningen for salg af elektroniske ydelser, som indebærer, at virksomheder med EU-salg under 10.000 euro kan være momspligtige i etableringslandet, at reglerne for fakturering forenkles, og at virksomheder etableret i lande uden for EU kan anvende One Stop Shop-ordningen, selv om de har en momsregistrering i EU.
 Denne del af lovforslaget skønnes samlet set ikke at have nævneværdige provenumæssige konsekvenser for det offentlige.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
