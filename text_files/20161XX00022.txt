Skriftlig fremsættelse (5. oktober 2016) Erhverv- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af selskabsloven og årsregnskabsloven (Ændrede krav til ejerregistrering, betinget lovliggørelse af kapitalejerlån m.v.) (Lovforslag nr.
L 23) Lovforslaget indeholder forskellige tiltag, der skal understøtte gode rammevilkår for etablering og drift af selskaber i Danmark via en enkel, klar og effektiv erhvervslovgivning.
Det foreslås at gøre registrering af ejeroplysninger til en forudsætning for registrering af nye selskaber.
Registrering af ejeroplysninger skal sikre større gennemsigtighed og modvirke økonomisk kriminalitet, herunder skatteunddragelse.
Ejeroplysningerne skal i dag registreres, men der stilles ikke krav om, at dette skal ske samtidig med registrering af nye selskaber, hvilket medfører at pligten overses.
Det skal forslaget gøre op med.
Samtidig foreslås det, at kapitalselskaber skal kunne sendes til tvangsopløsning, hvis selskabet ikke har foretaget nogen form for ejerregistrering.
Inden evt. tvangsopløsning, vil selskaberne få en frist til at registrere deres ejere, ligesom der er mulighed for genoptagelse under en række nærmere betingelser.
Lovforslaget indebærer også, at virksomhederne får øget fleksibilitet til at kunne yde kapitalejerlån under visse betingelser, idet de gældende danske regler om kapitalejerlån er strengere end i andre sammenlignelige lande.
For at skabe sikkerhed for selskabernes kreditorer m.fl. indeholder forslaget nærmere betingelser for at kunne yde kapitalejerlån lovligt.
Lånet skal bl.a. kunne rummes inden for de frie reserver, ydes på sædvanlige markedsvilkår og godkendes af selskabets generalforsamling, eller af ledelsen.
Samtidig foretages en ændring i årsregnskabsloven, som skal sikre, at det fremgår klart af regnskabet, at selskabet har anvendt frie midler til udlån.
 Endvidere foreslås en mulighed for at visse virksomheder i deres årsregnskab kan undlade visse oplysninger om datter- og associerede virksomheder, der indgår i koncernregnskabet med videre, samt en præcisering vedr. iværksætterselskaber, som tydeliggør, at kapitalforhøjelser kan ske ved indskud af kontanter eller ved ompostering fra de frie reserver til selskabskapitalen.
Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
Jeg skal venligst anmode Tinget om, at lovforslaget vedtages senest fire uger før den 1. januar 2017, hvor det foreslås, at forslaget skal træde i kraft.
