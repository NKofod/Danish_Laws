Fremsat den 22. april 2009 af skatteministeren (Kristian Jensen) Forslag til Lov om arbejdsmarkedsbidrag (Arbejdsmarkedsbidragsloven) Bidragssats § 1. Personer, der er skattepligtige her til landet, svarer skat i form af arbejdsmarkedsbidrag til staten efter denne lov.
Bidraget udgør 8 pct. af grundlaget, jf. § 2.
 Lønmodtagere m.v.
 § 2. Grundlaget for arbejdsmarkedsbidrag for lønmodtagere m.v. er følgende indkomster, jf. dog stk. 2 og § 3:
 1) Ethvert vederlag i penge eller naturalier, der kan henføres til personligt arbejde i ansættelsesforhold, herunder løn i opsigelsesperiode, løn under sygdom og barsel m.v., efterbetalinger, fratrædelsesgodtgørelser, efterløns- og pensionslignende ydelser m.v., når sådanne ydelser har sammenhæng med et tidligere ansættelsesforhold eller hverv.
 2) Ethvert vederlag i penge eller naturalier modtaget uden for ansættelsesforhold, når der ikke er tale om selvstændig erhvervsvirksomhed, herunder efterbetalinger m.v. i forbindelse hermed samt den skattepligtige værdi af udbytter som nævnt i ligningslovens § 16 A, stk. 6.
 3) Ethvert vederlag i penge eller naturalier for at være stillet til rådighed for at udføre arbejde her i landet af en virksomhed, der ikke har hjemting her i landet.
 4) Indbetalinger foretaget af arbejdsgiver, tidligere arbejdsgiver eller offentlige myndigheder til pensionsordninger i samme omfang som nævnt i pensionsbeskatningslovens § 19.
 5) Indbetalinger foretaget af arbejdsgiver til pensionsordninger etableret i udlandet, når indbetalingerne i medfør af en dobbeltbeskatningsoverenskomst ikke skal medregnes til den skattepligtige indkomst for lønmodtageren.
Stk. 2. Vederlag i form af naturalier som nævnt i stk. 1 indgår i grundlaget for arbejdsmarkedsbidrag med den skattepligtige værdi.
Ved naturalier forstås i denne lov:
 1) Fri kost og logi.
 2) Bil, som helt eller delvis vederlagsfrit stilles til rådighed for den skattepligtige.
 3) Multimedier, som helt eller delvis vederlagsfrit stilles til rådighed for den skattepligtige, jf. ligningslovens § 16, stk. 3, nr. 3.
 4) Fri sommerbolig omfattet af ligningslovens § 16, stk. 5, 2.-4. og 8. pkt.
 5) Fri lystbåd omfattet af ligningslovens § 16, stk. 6, 2.-4. og 9. pkt.
 6) Fri helårsbolig omfattet af ligningslovens § 16, stk. 9, bortset fra de tilfælde, der er nævnt i ligningslovens § 16, stk. 9, 13. pkt.
 7) Aktier, tegningsretter til aktier eller køberetter til aktier omfattet af ligningslovens § 16 eller § 28, stk. 1 eller 2, jf. statsskattelovens § 4.
 Stk. 3. Arbejdsgiveren svarer arbejdsmarkedsbidrag af indbetalinger, som ikke kan henføres til den enkelte ansatte, og som arbejdsgiveren foretager til en pensionskasse omfattet af lov om tilsyn med firmapensionskasser eller til en hjælpe- og understøttelsesfond som nævnt i pensionsbeskatningslovens § 52.
 § 3. Følgende medregnes ikke i grundlaget for arbejdsmarkedsbidrag:
 1) Vederlag omfattet af § 5 i lov om beskatning af søfolk.
 2) Ydelser i henhold til lov om biblioteksafgift.
 3) Vederlag som nævnt i § 2, stk. 1, nr. 1, 2 og 4, i det omfang sådanne vederlag ikke skal medregnes ved opgørelsen af den skattepligtige indkomst.
Selvstændigt erhvervsdrivende § 4. Grundlaget for arbejdsmarkedsbidrag for selvstændigt erhvervsdrivende, som ikke anvender virksomhedsordningen i virksomhedsskattelovens afsnit I, udgør den personlige indkomst ved selvstændig virksomhed, jf. personskattelovens § 3. Ydelser i henhold til lov om biblioteksafgift medregnes ikke i grundlaget.
 Stk. 2. Bidrag og præmier til pensionsordninger m.v. i samme omfang som nævnt i pensionsbeskatningslovens § 18 samt bidrag efter denne lov fragår ikke ved opgørelsen af grundlaget for arbejdsmarkedsbidraget.
Stk. 3. Negativ personlig indkomst, der er fremført efter personskattelovens § 13, stk. 3 og 4, fragår i grundlaget for arbejdsmarkedsbidraget.
Den del af den fremførte negative personlige indkomst, der hidrører fra bidrag og præmier til pensionsordninger m.v. som nævnt i pensionsbeskatningslovens § 18, fragår dog ikke.
 § 5. Grundlaget for arbejdsmarkedsbidrag for selvstændigt erhvervsdrivende, som anvender virksomhedsordningen i virksomhedsskattelovens afsnit I, udgør summen af overførsel fra virksomhedens skattepligtige overskud med fradrag af kapitalafkast efter virksomhedsskattelovens § 5, stk. 1, nr. 3, litra a, og overførsel af beløb fra virksomhedens konto for opsparet overskud med tillæg af den virksomhedsskat, der svarer hertil, til den skattepligtige samt rentekorrektion, der medregnes til den personlige indkomst efter virksomhedsskattelovens § 11, stk. 3.
 Stk. 2. Hvis den skattepligtige efter virksomhedsskattelovens § 23 a har valgt at medregne kapitalafkast som personlig indkomst, nedsættes kapitalafkastet, der skal fradrages efter stk. 1, med det beløb, der skal medregnes som personlig indkomst.
 Stk. 3. § 4, stk. 2 og 3, finder tilsvarende anvendelse for personer omfattet af stk. 1.
 § 6. Til personer omfattet af § 5 som modtager ydelser i henhold til lov om biblioteksafgift, ydes en godtgørelse på 8,7 pct. af biblioteksafgiften.
Stk. 2. Godtgørelsen ydes i det indkomstår, hvor biblioteksafgiften modtages.
Godtgørelsen indgår i bidragsgrundlaget efter denne lov og medregnes i modtagerens skattepligtige indkomst i det pågældende indkomstår.
Godtgørelsen betragtes som indbetalt foreløbig skat og modregnes i modtagerens slutskat for det pågældende indkomstår, jf. kildeskattelovens § 60, stk. 1, litra j.
 Opkrævning m.v.
 § 7. Bestemmelserne i kildeskatteloven og opkrævningsloven om indeholdelse, opkrævning, hæftelse m.v. finder anvendelse ved indeholdelse og opkrævning af arbejdsmarkedsbidrag efter denne lov.
 Ikrafttrædelse m.v.
 § 8. Loven træder i kraft dagen efter bekendtgørelsen i Lovtidende og har virkning fra indkomståret 2011.
 Stk. 2. Lov om arbejdsmarkedsbidrag, jf. lovbekendtgørelse nr. 961 af 25. september 2008, som ændret ved lov nr. 1336 af 19. december 2008, ophæves med virkning fra 1. januar 2011, jf. dog stk. 3.
 Stk. 3. For personer, for hvem indkomståret 2011 påbegyndes på et andet tidspunkt end den 1. januar 2011, har lov om arbejdsmarkedsbidrag, jf. stk. 2, virkning frem til tidspunktet for påbegyndelsen af indkomståret 2011.
 § 9. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Regeringen (Venstre og Det Konservative Folkeparti) og Dansk Folkeparti har den 1. marts 2009 indgået en aftale om Forårspakke 2.0. Af denne aftale fremgår bl.a., at parterne er enige om følgende:
»Opkrævningen af arbejdsmarkedsbidraget integreres med personskatten: Som opfølgning på aftalen om lavere skat på arbejde fra 2007 forenkles grundlaget for og opkrævning af arbejdsmarkedsbidraget, så det integreres i reglerne for opkrævning og beregning af indkomstskatten.« 2. Den historiske baggrund.
 2.1. Arbejdsmarkedsbidraget som socialt bidrag (1994-2007).
Den gældende arbejdsmarkedsbidragslov blev indført i 1994 og er blevet ændret adskillige gange siden.
Arbejdsmarkedsbidraget blev oprindeligt indbetalt til tre fonde, som senere blev reduceret til én, Arbejdsmarkedsfonden, hvis midler blev anvendt til delvis finansiering af statens udgifter til arbejdsløshedsforsikring, sygedagpenge, førtidspension og forskellige andre tiltag på det sociale område og beskæftigelsesområdet.
Der var endvidere i loven bestemmelser om, at arbejdsmarkedsbidragssatsen på 8 pct. skulle sættes ned, hvis der skulle opstå overskud i Arbejdsmarkedsfonden.
Arbejdsmarkedsbidraget var således et øremærket bidrag, som løbende skulle anvendes til de nævnte sociale og beskæftigelsesmæssige formål.
Bidraget havde hermed karakter af et socialt bidrag i forhold til EU-retten.
Dette gav sig  og giver sig fortsat  udtryk i arbejdsmarkedsbidragslovens regler om bidragspligt og bidragsgrundlag.
Efter EU-reglerne om social sikring af arbejdstagere er en arbejdstager som hovedregel socialt sikret i det land, hvor den pågældende arbejder, og der skal betales sociale bidrag til dette land efter dette lands regler.
Har en person således bopæl og er fuldt skattepligtig i land A, men arbejder og er socialt sikret i land B, skal der betales sociale bidrag til land B.
Det ville ikke være i overensstemmelse med EU-retten for land A at opkræve sociale bidrag, uanset det forhold at den pågældende er fuldt skattepligtig til land A.
Med dette udgangspunkt blev arbejdsmarkedsbidraget i sin tid indrettet sådan, at bidraget kun skulle opkræves af personer, der er undergivet dansk social sikringslovgivning.
Er man efter EUs socialforordning undergivet social sikringslovgivning i et andet land, betaler man således ikke dansk arbejdsmarkedsbidrag, selvom man i øvrigt beskattes i Danmark af sin lønindkomst.
Det samme gælder, hvis man i medfør af andre mellemfolkelige aftaler (socialoverenskomster) er omfattet af udenlandsk social sikringslovgivning på forskellige områder.
Derudover findes en række andre fritagelser og særlige karakteristika.
Der henvises herom til punkt 3.2. nedenfor.
 2.2. Arbejdsmarkedsbidraget som en indkomstskat (fra 2008).
I forbindelse med de skattenedsættelser (Lavere skat på arbejde), der blev vedtaget i efteråret 2007, blev også arbejdsmarkedsbidragsloven ændret, jf. lov nr. 1235 af 24. oktober 2007 (lovforslag L 2, 2007-08, 1. samling). Arbejdsmarkedsfonden blev afskaffet, og bidragssatsen blev fastsat til 8 pct. uden nogen reguleringsmekanisme.
Provenuet af arbejdsmarkedsbidraget skulle herefter indgå på det almindelige statsbudget.
Konsekvensen af afskaffelsen af Arbejdsmarkedsfonden og reguleringsmekanismen og dermed øremærkningen af arbejdsmarkedsbidraget til finansieringen af forskellige foranstaltninger på socialområdet og beskæftigelsesområdet var, at arbejdsmarkedsbidraget mistede sin hidtidige karakter af socialt bidrag.
Arbejdsmarkedsbidraget fik herved karakter af en indkomstskat på linie med andre indkomstskatter.
Før lovændringen kunne arbejdsmarkedsbidraget (som socialt bidrag) opkræves af personer, som er socialt sikret i Danmark, uanset om Danmark efter en dobbeltbeskatningsoverenskomst har ret til at beskatte indkomsten eller ej.
Dette er ikke længere tilfældet.
Arbejdsmarkedsbidraget er nu en skat og kan derfor kun opkræves, når dobbeltbeskatningsoverenskomsterne giver mulighed for dette.
 En anden konsekvens af ændringerne var, at arbejdsmarkedsbidraget nu i modsætning til tidligere indgår som en skat, når der skal beregnes lempelse for dobbeltbeskatning.
L 2 blev imidlertid fremsat på så sent et tidspunkt af året, at det af hensyn til forskudsregistreringen for 2008 ikke var muligt at foretage de mere gennemgribende ændringer, som ville være en naturlig følge af, at arbejdsmarkedsbidraget nu blev til en almindelig skat.
Følgen er, at den gældende arbejdsmarkedsbidragslov indeholder bestemmelser, som er ganske usædvanlige for en indkomstskattelov.
3. Gældende ret Den gældende lov om arbejdsmarkedsbidrag er vedhæftet dette lovforslag som bilag 1.
 3.1. Bidragspligt og bidragsgrundlag.
Ud over sin fortid som socialt bidrag bærer den eksisterende arbejdsmarkedsbidragslov stærkt præg af, at arbejdsmarkedsbidraget i sin oprindelse netop ikke skulle betragtes som en del af det almindelige skattesystem.
Loven er fra en nutidig betragtning unødigt detaljeret og kompliceret, bl.a. med selvstændige regler om indeholdelse og opkrævning af arbejdsmarkedsbidraget, og en forenkling er i høj grad ønskelig.
Arbejdsmarkedsbidraget opkræves af såvel lønmodtagere som af selvstændigt erhvervsdrivende.
For lønmodtagere udgøres bidragsgrundlaget først og fremmest af indkomst i form af løn og honorarer for arbejde i ansættelsesforhold samt efterbetalinger og fratrædelsesgodtgørelser m.v.
Der betales også arbejdsmarkedsbidrag af vederlag og honorarer for personligt arbejde uden for ansættelsesforhold, når der ikke foreligger selvstændig virksomhed.
Dertil kommer den skattepligtige værdi af en række personalegoder.
Følgende personalegoder er omfattet af bidragspligten: fri kost og logi, fri bil, fri telefon, fri bolig, fri sommerbolig, fri lystbåd samt medarbejderaktier, aktieoptioner m.v.
Fri bolig, sommerbolig og lystbåd er dog kun omfattet, når de pågældende goder stilles til rådighed for en ansat direktør eller anden medarbejder med væsentlig indflydelse på egen aflønningsform.
Videre betaler lønmodtagere arbejdsmarkedsbidrag af arbejdsgiveres indbetalinger til pensionsordninger, herunder ATP.
Tilsvarende gælder for pensionsindbetalinger, som arbejdsgiveren foretager til ordninger etableret i fremmede stater.
Der betales også arbejdsmarkedsbidrag af indbetalinger til pensionsordninger og ATP foretaget af offentlige myndigheder for modtagere af en lang række nærmere opregnede overførselsindkomster.
Endelig betaler hovedaktionærer arbejdsmarkedsbidrag af udbytter modtaget i form af fri bil, fri bolig, fri sommerbolig og fri lystbåd.
Selvstændigt erhvervsdrivende betaler arbejdsmarkedsbidrag af deres virksomhedsoverskud.
Hvis den selvstændigt erhvervsdrivende anvender virksomhedsordningen, betales der arbejdsmarkedsbidrag af det beløb, der overføres fra virksomheden til den erhvervsdrivende.
 3.2. Fritagelsesbestemmelser m.v.
Som tidligere nævnt findes der i den gældende arbejdsmarkedsbidragslov en række fritagelsesbestemmelser og andre særlige karakteristika.
Disse fritagelser lader sig for de flestes vedkommende forklare ud fra arbejdsmarkedsbidragets tidligere karakter af et socialt bidrag.
 I forhold til de almindelige personskatter indeholder arbejdsmarkedsbidragsloven fritagelser på følgende områder:
1) Der betales ikke arbejdsmarkedsbidrag, når den pågældende er socialt sikret i en anden EU- eller EØS-medlemsstat.
I så fald betales der sociale bidrag til denne anden medlemsstat efter denne stats lovgivning. (Man fritages for arbejdsmarkedsbidrag, uanset om den anden medlemsstat efter sin lovgivning opkræver sociale bidrag eller ej.) 2) Der betales ikke arbejdsmarkedsbidrag, hvis den pågældende i medfør af social overenskomst er omfattet af udenlandsk sikringslovgivning på områder, som i dansk lovgivning er omfattet af:
a) § 79 i lov om arbejdsløshedsforsikring m.v., b) lov om en aktiv beskæftigelsesindsats, lov om åben uddannelse (erhvervsrettet voksenuddannelse) m.v., lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU), lov om erhvervsuddannelser, dog kun for voksenerhvervsuddannelse, lov om godtgørelse ved deltagelse i erhvervsrettet voksen- og efteruddannelse, lov om statens voksenuddannelsesstøtte (SVU) samt tilskud til udgifter til uddannelsesplanlægning på det erhvervsrettede voksen- og efteruddannelsesområde afsat på finansloven, c) lov om børnepasningsorlov, d) bestemmelser om dagpenge ved sygdom eller fødsel efter lov om sygedagpenge eller barselloven, e) førtidspension efter lov om social pension, førtidspension m.v. efter § 6, stk. 4, i lov nr. 285 af 25. april 2001 og førtidspension m.v. efter lov om højeste, mellemste, forhøjet almindelig og almindelig førtidspension m.v., f) revalidering efter §§ 52 og 63-65, jf. § 103 i lov om aktiv socialpolitik eller g) ledighedsydelse efter §§ 74 d og 74 e, jf. § 104 i lov om aktiv socialpolitik.
 Danmark har indgået sociale overenskomster med Canada, Chile, Israel, det tidligere Jugoslavien, Marokko, New Zealand, nordiske lande (herunder Færøerne og Grønland), Pakistan, Quebec, Schweiz, Tyrkiet og USA.
 Arbejder man i Danmark, og er man efter en social overenskomst undergivet et andet lands lovgivning på blot et enkelt af de nævnte områder, betaler man ikke dansk arbejdsmarkedsbidrag, selv om man i øvrigt beskattes i Danmark af sin løn.
3) Der betales ikke arbejdsmarkedsbidrag af indkomst, som Færøerne eller Grønland kan beskatte efter indgåede dobbeltbeskatningsaftaler.
Dette gælder uden nogen begrænsning.
En person, som er hjemmehørende og socialt sikret i Danmark, og som arbejder en periode på Færøerne eller i Grønland, betaler ikke dansk arbejdsmarkedsbidrag.
Ved arbejde alle andre steder skal der i denne situation betales arbejdsmarkedsbidrag.
4) Der betales ikke arbejdsmarkedsbidrag af indkomst hidrørende fra frit erhverv udøvet i udlandet, faste driftssteder i udlandet og fast ejendom beliggende i udlandet.
En person, som driver selvstændig virksomhed i Danmark, og som eksempelvis har en filial i udlandet, betaler således kun arbejdsmarkedsbidrag af den danske del af indkomsten.
 5) Der betales ikke arbejdsmarkedsbidrag af sociale ydelser.
 6) Søfolk betaler ikke arbejdsmarkedsbidrag af indkomst, som fritages for beskatning efter de særlige regler for Dansk Internationalt Skibsregister (DIS).
 7) Der betales ikke arbejdsmarkedsbidrag af visse vederlag m.v., som efter ligningslovens bestemmelser ikke skal medregnes ved opgørelsen af den skattepligtige indkomst.
8) Der betales ikke arbejdsmarkedsbidrag af honorarindkomster m.v., som ikke kan henføres til personligt arbejde eller selvstændig virksomhed.
Det gælder bl.a. ydelser i henhold til lov om biblioteksafgift.
Dette er kombineret med en godtgørelsesordning for professionelle forfattere, som anvender virksomhedsordningen, da biblioteksafgift ikke lader sig udsondre fra det beløb, der overføres fra virksomheden til den selvstændigt erhvervsdrivende forfatter.
Sådanne forfattere modtager derfor en godtgørelse på 9,9 pct. af biblioteksafgiften, hvis der betales særligt pensionsbidrag efter ATP-lovens § 17 f, og en godtgørelse på 8,7 pct., hvis der ikke gør.
Det bemærkes, at udbetalinger fra private pensionsordninger heller ikke pålægges arbejdsmarkedsbidrag.
Dette skyldes, at arbejdsmarkedsbidraget betales allerede i indbetalingsfasen.
Hvis der også blev opkrævet arbejdsmarkedsbidrag ved udbetalingen, ville der blive tale om dobbelt bidragsbetaling.
For uafdækkede pensionsordninger betales der derimod arbejdsmarkedsbidrag ved udbetalingen.
Endelig er det karakteristisk for den gældende ordning, at almindelige skattefradrag, herunder personfradraget, ikke fragår ved opgørelsen af grundlaget for arbejdsmarkedsbidraget.
Til gengæld fragår arbejdsmarkedsbidraget ved opgørelsen af den personlige indkomst. (Dette sidste fremgår ikke af arbejdsmarkedsbidragsloven, men af personskatteloven og ligningsloven.). Princippet kan forklares på den måde, at hvis en person har en indkomst på 100 kr., betales der 8 kr. i arbejdsmarkedsbidrag, hvorefter den pågældendes almindelige personbeskatning beregnes på grundlag af de resterende 92 kr.
 Denne fradragsret for arbejdsmarkedsbidraget i den personlige indkomst ændres ikke i forbindelse med skattereformen.
4. Forslagets indhold Med lovforslaget søges der tilvejebragt et grundlag for betaling af arbejdsmarkedsbidrag, som i højere grad end nu afspejler grundlaget for beskatning af arbejdsindkomst m.v. og indkomst ved selvstændig erhvervsvirksomhed.
Dette sker ved at udstrække bidragsgrundlaget til også at omfatte de arbejdsindkomster m.v., som i dag er fritaget for arbejdsmarkedsbidrag ud fra en nu ikke længere gældende betragtning om, at arbejdsmarkedsbidraget er et socialt bidrag.
En forenkling af grundlaget er med til at skabe en klar lovgivning og vil forebygge fejl.
Samtidig er den med til at sikre en god administration i SKAT.
Det er en fordel for alle parter.
Borgere og virksomheder oplever en hurtigere sagsbehandling, det er ikke nødvendigt at rette op på fejl og SKAT kan koncentrere indsatsen på de områder, hvor der er flest fejlagtige indberetninger eller forsøg på overtrædelse af lovgivningen.
Dette er i overensstemmelse med SKATs indsatsstrategi.
 Efter lovforslaget vil der fremover skulle betales arbejdsmarkedsbidrag af såvel dansk som udenlandsk arbejdsindkomst og indkomst ved selvstændig virksomhed, uanset om den pågældende er socialt sikret i Danmark eller i udlandet  ganske som en sådan person skal betale sine øvrige danske indkomstskatter.
Dette vil således også skulle gælde for indkomst, som kan beskattes på Færøerne eller i Grønland, og indkomst hidrørende fra frit erhverv udøvet i udlandet, faste driftssteder i udlandet og fast ejendom beliggende i udlandet.
Arbejdsmarkedsbidraget vil  ganske som øvrige skatter  dog kun kunne opkræves, når dette er muligt efter indgåede dobbeltbeskatningsoverenskomster, ligesom arbejdsmarkedsbidraget vil indgå i de skatter, som er omfattet af dobbeltbeskatningsoverenskomsternes lempelsesbestemmelser.
Bidragsgrundlaget foreslås også udstrakt til forskellige honorarindkomster m.v., som i dag er omfattet af bidragspligten for selvstændigt erhvervsdrivende, men som ikke er omfattet af bidragspligten for andre.
Dog foreslås det at opretholde den gældende ordning om fritagelse for forfatteres biblioteksafgift, herunder den godtgørelse, der efter den gældende arbejdsmarkedsbidragslov skal ydes til forfattere, der anvender virksomhedsordningen.
Der foreslås ikke ændringer for så vidt angår søfolk om bord på skibe registreret i Dansk Internationalt Skibsregister (DIS). DIS-søfolk aflønnes med en nettohyre, der efter sømandsbeskatningslovens regler skal fastsættes ud fra en forudsætning om, at den ikke beskattes.
Arbejdsmarkedsbidragets nuværende karakter af en skat ændrer ikke grundlaget for DIS-ordningen.
Den gældende ordning, hvorefter der ikke betales arbejdsmarkedsbidrag af sociale ydelser, foreslås ligeledes videreført.
Det samme gælder reglerne om, at visse vederlag m.v., som efter ligningslovens bestemmelser ikke skal medregnes ved opgørelsen af den skattepligtige indkomst, heller ikke indgår i grundlaget for betaling af arbejdsmarkedsbidrag.
 Arbejdsmarkedsbidraget vil fortsat skulle opkræves af hele bidragsgrundlaget uden fradrag, ligesom bidraget også fortsat vil skulle fragå ved opgørelsen af den personlige indkomst efter personskattelovens regler.
Dette lovforslag indeholder i modsætning til den gældende lov ikke særlige regler om opkrævning m.v.
Sådanne regler foreslås indsat i kildeskatteloven og opkrævningsloven, jf. det lovforslag, der er fremsat herom.
Endelig indeholder lovforslaget en bestemmelse om ophævelse af den nuværende arbejdsmarkedsbidragslov.
5. Økonomiske konsekvenser for det offentlige Samlet set skønnes lovforslaget at medføre et umiddelbart merprovenu på ca. 15 mio. kr. årligt.
Provenuvirkningen er sammensat af et merprovenu på arbejdsmarkedsbidraget på ca. 25 mio. kr. årligt og et provenutab på indkomstskatterne på ca. 10 mio. kr.
Heraf vedrører halvdelen kommunerne.
For finansåret 2011 medfører lovforslaget et samlet merprovenu på ca. 15 mio. kr.
 De provenumæssige konsekvenser for kommunerne af hele skattereformen vil indgå ved fastsættelsen af det kommunale bloktilskud for 2010 og frem, jf. bemærkningerne herom i det samtidigt fremsatte forslag til lov om ændring af personskatteloven og forskellige andre love (Forårspakke 2.0  Vækst, klima, lavere skat).
 Provenuvirkningen af de enkelte elementer i lovforslaget er uddybet nedenfor.
 5.1. Personer socialt sikret i udlandet, indkomster fra Grønland og Færøerne og selvstændig virksomhed i udlandet mv.
Lovforslaget bevirker, at der fremover skal betales arbejdsmarkedsbidrag af dansk arbejdsindkomst og indkomst ved selvstændig virksomhed, uanset om den pågældende er socialt sikret i Danmark eller i udlandet  ligesom man skal betale sine øvrige danske indkomstskatter.
Tilsvarende gælder indkomster, som kan beskattes på Færøerne eller i Grønland, og indkomst hidrørende fra frit erhverv udøvet i udlandet, faste driftssteder i udlandet og fast ejendom beliggende i udlandet.
Der foreligger ikke tilgængelige statistiske oplysninger om de personer, der kan blive omfattet af ændringen vedrørende arbejdsmarkedsbidraget, men det skønnes at være en forholdsvis begrænset personkreds.
Hvis det antages at dreje sig om 600 fuldtidspersoner med en gennemsnitlig årsindkomst på 400.000 kr., medfører omlægningen et merprovenu på ca. 10 mio. kr.
 5.2. Honorarindkomster m.v.
Grundlaget for arbejdsmarkedsbidrag bliver også udstrakt til forskellige honorarindkomster m.v., som i dag ikke er omfattet af bidragspligten.
Udvidelsen af bidragspligtens anslås at bevirke et samlet merprovenu på ca. 5 mio. kr.
6. Administrative konsekvenser for det offentlige Samlet skønnes lovforslaget med en vis usikkerhed at medføre systemunderstøttelsesudgifter for SKAT på ca. 11,9 mio. kr.
 De årlige driftsudgifter skønnes med en vis usikkerhed at udgøre 0,3 mio. kr.
7. Økonomiske konsekvenser for erhvervslivet Lovforslaget har ingen økonomiske konsekvenser for erhvervslivet.
8. Administrative konsekvenser for erhvervslivet Lovforslaget har ingen administrative konsekvenser for erhvervslivet.
9. Administrative konsekvenser for borgerne Lovforslaget har ingen administrative konsekvenser for borgerne.
10. Miljømæssige konsekvenser Lovforslaget har ingen miljømæssige konsekvenser.
11. Forholdet til EU-retten Lovforslaget indeholder ikke EU-retlige aspekter.
 12. Hørte myndigheder og organisationer m.v.
 Lovforslaget har været i høring hos følgende myndigheder og organisationer:
 AC, Advokatrådet, AErådet, ATP, Business Danmark, Cepos, Cevea, DAF, Dansk Aktionærforening, DA, Danmarks Rederiforening, Dansk Bilforhandler Union, Dansk Byggeri, Dansk Erhverv, Dansk Landbrug, Dansk Landbrugsrådgivning, Danske Advokater, Datatilsynet, Den Danske Dommerforening, Dommerfuldmægtigforeningen, Domstolsstyrelsen, DTS, DTL, De Danske Landboforeninger, Den Danske Bilbranche, Den Danske Skatteborgerforening, Det Økologiske Råd, DI, Ejendomsforeningen Danmark, Erhvervs- og Selskabsstyrelsen, Erhvervs- og Selskabsstyrelsen/Center for Kvalitet i Erhvervsregulering, FDM, FTF, Finansforbundet, Finansrådet, FSR, FRR, Foreningen Danske Revisorer, Forsikring og Pension, Forvaltningshøjskolen, FOA, HK, Håndværksrådet, Ingeniørforeningen, Investeringsforeningsrådet, ISOBRO, IT-Branchen, KL, Landbrugsrådet, LO, Landsskatteretten, LH, LD, Retssikkerhedschefen, SKAT, Skatterevisorforeningen, Økonomistyrelsen, Ældresagen.
13. Sammenfattende skema Samlet vurdering af konsekvenser af lovforslaget Bemærkninger til lovforslagets enkelte bestemmelser Til § 1 Det foreslås at personer, der er skattepligtige her til landet, skal betale skat i form af arbejdsmarkedsbidrag til staten.
Bidraget skal udgøre 8 pct. af bidragsgrundlaget, jf. § 2.
Arbejdsmarkedsbidraget skal opkræves af personer, som er fuldt eller begrænset skattepligtige efter kildeskattelovens regler.
Arbejdsmarkedsbidraget skal også opkræves af personer, der er skattepligtige efter de særlige regler i kulbrinteskatteloven.
Arbejdsmarkedsbidraget vil  på samme måde som i dag  være en almindelig indkomstskat, som vil være omfattet af de dobbeltbeskatningsoverenskomster, som Danmark har indgået.
Arbejdsmarkedsbidraget vil således fortsat kun kunne opkræves, når Danmark har beskatningsretten til den pågældende indkomst, ligesom arbejdsmarkedsbidraget vil indgå som en skat ved beregningen af lempelse efter dobbeltbeskatningsoverenskomsterne eller efter ligningslovens lempelsesregler.
Til § 2 § 2, stk. 1, opregner grundlaget for opkrævning af arbejdsmarkedsbidrag hos lønmodtagere m.v.
Reglerne er opstillet som »hovedregler«, der medtager alle indkomster af den art, der er nævnt under de enkelte punkter.
Bidragspligten for naturalier er dog begrænset, således som det fremgår af § 2, stk. 2. De undtagelser, der i øvrigt foreslås, er opregnet i § 3, jf. bemærkningerne hertil nedenfor.
Det er uden betydning for betalingen af arbejdsmarkedsbidrag, om en given indkomst er A-indkomst eller B-indkomst.
 Arbejdsmarkedsbidragsgrundlaget for lønmodtagere m.v. foreslås at skulle udgøres af en række forskellige indkomster.
For det første ethvert vederlag i penge eller naturalier, der kan henføres til personligt arbejde i ansættelsesforhold.
Dette gælder også herunder løn i opsigelsesperiode, løn under sygdom og barsel m.v., samt efterbetalinger, fratrædelsesgodtgørelser, efterløns- og pensionslignende ydelser m.v., når sådanne ydelser har sammenhæng med et tidligere ansættelsesforhold eller tidligere hverv.
Principielt indgår enhver form for vederlag, der kan henføres til personligt arbejde i ansættelsesforhold (dvs. arbejdsløn m.v.) i grundlaget for betaling af arbejdsmarkedsbidrag.
Vederlag, der udbetales af en arbejdsgiver i forbindelse med sygdom, barsel eller andet fravær fra arbejdspladsen er omfattet af bestemmelsen.
Det er uden betydning, om vederlaget udbetales på et senere tidspunkt i form af efterbetalinger, fratrædelsesgodtgørelser el. lign.
Om naturalier henvises til bemærkningerne til stk. 2 nedenfor.
Bestemmelsen i nr. 1 omfatter også udbetalinger fra uafdækkede pensionsordninger.
Som det fremgår af punkt 4 og 5 nedenfor, opkræves arbejdsmarkedsbidraget af private pensioner i indbetalingsfasen og ikke ved udbetalingen, hvilket som bekendt er tilfældet for de øvrige skatter.
For uafdækkede pensionsordningers vedkommende er der imidlertid ikke en opsparingsfase, hvor der kan betales arbejdsmarkedsbidrag.
Arbejdsmarkedsbidraget skal derfor betales i udbetalingsfasen, således som det også sker i dag.
Tjenestemandspensioner indgår i øjeblikket ikke i bidragsgrundlaget, og dette foreslås videreført.
Begrundelsen er, at da arbejdsmarkedsbidraget i sin tid blev indført, blev tjenestemandspensionerne reguleret for at tage højde for, at der ikke betales bidrag af sådanne pensioner.
Dernæst omfatter bidragsgrundlaget ethvert vederlag i penge eller naturalier, som en person modtager uden at være ansat hos den, der udbetaler vederlaget, og når der ikke er tale om udøvelse af selvstændig erhvervsvirksomhed, dvs. indkomst i form af honorarer m.v.
Tilsvarende gælder efterbetalinger m.v. i forbindelse hermed samt den skattepligtige værdi af udbytter modtaget af en hovedaktionær i form af fri bil, fri bolig, fri sommerbolig og fri lystbåd.
Der ligger i begrebet »vederlag« en forudsætning om en modydelse  at der sker en honorering af et arbejde eller en ydelse, som modtageren af vederlaget har præsteret i en eller anden form.
Der kan i sagens natur være tale om en arbejdsydelse eller vederlag for medlemskab af en bestyrelse el. lign.
Der kan eksempelvis også være tale om en ydelse i form af, at et immaterielt gode stilles til rådighed for andre  det som sædvanligvis betegnes som royalties  men bestemmelsen er ikke begrænset af eventuelle ophavsretlige forhold.
Vederlag for at stille et kunstnerisk arbejde til rådighed for offentligheden er således omfattet.
Det afgørende er kort sagt, at modtageren erhverver et vederlag uden for ansættelsesforhold For så vidt angår vederlag udbetalt til begrænset skattepligtige i form af royalties eller andet bemærkes, at sådanne betalinger kun er undergivet skattepligt til Danmark  og dermed skattepligt efter arbejdsmarkedsbidragsloven  i det omfang, at de er undergivet begrænset skattepligt efter kildeskattelovens § 2, og at dansk beskatning i øvrigt er muligt efter de dobbeltbeskatningsoverenskomster, som Danmark har indgået.
Eksempelvis er en person, som ikke er fuldt skattepligtig til Danmark, begrænset skattepligtig af royalty-beløb modtaget fra Danmark, jf. kildeskattelovens § 2, stk. 1, nr. 8. Efter kildeskattelovens § 65 C, stk. 4, defineres royalties som »betalinger af enhver art, der modtages som vederlag for anvendelsen af eller retten til at anvende ethvert patent, varemærke, mønster eller model, tegning, hemmelig formel eller fremstillingsmetode eller som vederlag for oplysninger om industrielle, kommercielle eller videnskabelige erfaringer«.
Royalties for kunstnerisk virksomhed er derimod ikke omfattet af den begrænsede skattepligt til Danmark og er derfor heller ikke omfattet af skattepligten efter arbejdsmarkedsbidragsloven, hvis de udbetales til en person, som ikke er fuldt skattepligtig her til landet.
 Royalties udbetalt til begrænset skattepligtige beskattes med 25 pct. eller med den sats, der måtte være aftalt i en dobbeltbeskatningsoverenskomst (kildeskattelovens § 65 C, stk. 1 og 2). Skattepligten er endeligt opfyldt hermed, jf. kildeskattelovens § 2, stk. 6.
 Den skattepligt, der i denne situation er opfyldt, er »hele« skattepligten til Danmark, dvs. også skatten efter arbejdsmarkedsbidragsloven.
 Betalinger, som ikke har karakter af et vederlag  dvs. hvor modtageren ikke har præsteret en ydelse, som honoreres  falder uden for bestemmelsen i lovforslagets § 2, stk. 1, nr. 2. Dette gælder således de offentlige overførselsindkomster, men også eksempelvis private legater, hvor modtageren ikke præsterer en modydelse over for giveren.
 For det tredje omfatter bidragsgrundlaget ethvert vederlag i penge eller naturalier for at være stillet til rådighed for at udføre arbejde her i landet af en virksomhed, der ikke har hjemting her i landet (arbejdsudleje).
Arbejdsudleje foreligger, når en virksomhed stiller en medarbejder til rådighed for en anden virksomhed.
Det typiske eksempel er vikarbureauer.
Hvis en udenlandsk virksomhed ansætter en person med bopæl i udlandet og »udlejer« den pågældende til en virksomhed i Danmark, er den pågældende person skattepligtig til Danmark af sin løn for sådant arbejde uanset det forhold, at ansættelsesforholdet formelt er indgået med den udenlandske virksomhed.
 Dernæst omfatter bidragsgrundlaget indbetalinger foretaget af arbejdsgiver, tidligere arbejdsgiver eller offentlige myndigheder til pensionsordninger i samme omfang som nævnt i pensionsbeskatningslovens § 19.
Som tidligere nævnt opkræves arbejdsmarkedsbidrag af private pensionsordninger efter de gældende regler allerede i indbetalingsfasen.
Dette foreslås opretholdt.
For (arbejdsgiveradministrerede) pensionsordninger med bortseelsesret for lønmodtageren på indbetalingstidspunktet og beskatning på udbetalingstidspunktet er det derfor nødvendigt at fastsætte regler om betaling af arbejdsmarkedsbidrag på indbetalingstidspunktet  og tilsvarende ikke lade pensionsudbetalinger være omfattet af bidragsgrundlaget.
Pensionsbeskatningslovens § 19 omhandler arbejdsgivers indbetalinger til såvel danske ordninger som ordninger, der er etableret i andre EU- eller EØS-lande, og som er omfattet af pensionsbeskatningslovens §§ 15 C og 15 D.
 Endelig som det sidste omfatter bidragsgrundlaget indbetalinger foretaget af arbejdsgiver til pensionsordninger etableret i udlandet, når indbetalingerne i medfør af en dobbeltbeskatningsoverenskomst ikke skal medregnes til den skattepligtige indkomst for lønmodtageren.
Ud over godkendte udenlandske ordninger efter pensionsbeskatningslovens §§ 15 C og 15 D er det i visse andre tilfælde muligt at få fradrag ved den danske indkomstopgørelse for pensionsindbetalinger foretaget til ordninger etableret i andre lande.
Dette kan ske i henhold til særlige bestemmelser i de dobbeltbeskatningsoverenskomster, som Danmark har indgået med disse lande.
De pågældende lande er Nederlandene, Schweiz, Sverige (Øresundsaftalen) og UK.
Sådanne pensionsordninger er ikke nødvendigvis omfattet af pensionsbeskatningslovens § 19, og indbetalinger er således heller ikke nødvendigvis omfattet af nr. 4 ovenfor.
Der er derfor behov for at regulere sådanne indbetalinger særskilt.
I § 2, stk. 2, er der foretaget en afgrænsning af, hvad der efter denne lov skal forstås ved vederlag i naturalier.
Afgrænsningen er den samme, som eksisterer i den gældende arbejdsmarkedsbidragslov, bortset fra multimedier, som i den gældende lov kun vedrører fri telefon. Ændringen skal ses i sammenhæng med den multimediebeskatning, der er et led i aftalen om Forårspakke 2.0.
 Endelig foreslås det i § 2, stk. 3, at arbejdsgiveren skal betale arbejdsmarkedsbidrag af indbetalinger, som ikke kan henføres til den enkelte ansatte, og som arbejdsgiveren foretager til en pensionskasse, som er omfattet af lov om tilsyn med pensionskasser eller til hjælpe- og understøttelsesfonde, som er omfattet af pensionsbeskatningslovens § 52.
Til § 3 § 3 opregner de tilfælde, hvor indkomst, som egentlig er omfattet af § 2, alligevel ikke skal indgå i grundlaget for betaling af arbejdsmarkedsbidrag.
Det drejer sig for det første om vederlag omfattet af § 5 i lov om beskatning af søfolk. § 5 i lov om beskatning af søfolk omhandler de særlige DIS-skatteregler.
Søfolk, som arbejder om bord på skibe registreret i Dansk Internationalt Skibsregister (DIS), aflønnes som nævnt under de almindelige bemærkninger med en nettohyre, som efter sømandsbeskatningslovens bestemmelser skal være fastsat under en forudsætning om, at den ikke beskattes.
Dette gælder for arbejdsmarkedsbidraget såvel som for andre skatter.
Dernæst drejer det sig om ydelser i henhold til lov om biblioteksafgift.
Der er tale om en videreførelse af den eksisterende ordning, hvorefter der ikke betales arbejdsmarkedsbidrag af biblioteksafgift udbetalt til forfattere.
Endelig for det tredje gælder det vederlag som nævnt i § 2, stk. 1, nr. 1, 2 og 4, i det omfang at sådanne vederlag ikke skal medregnes ved opgørelsen af den skattepligtige indkomst.
Der eksisterer forskellige vederlag og godtgørelser, som ikke skal medregnes til den skattepligtige indkomst.
Følgelig skal de heller ikke indgå i grundlaget for betaling af arbejdsmarkedsbidrag.
Aktuelt drejer det sig inden for visse begrænsninger om visse vederlag for pasning af syge børn (ligningslovens § 7 Æ) og om godtgørelse i visse særlige tilfælde i forbindelse med fejlagtig udbetaling af skattefri rejsegodtgørelse (ligningslovens § 7 Ø).
Der foreligger også den mulighed, at vederlag, som ikke er skattepligtige, indbetales på en pensionsordning.
I så fald skal der heller ikke betales arbejdsmarkedsbidrag af et sådant indskud.
Bestemmelsen omfatter også det særlige fradrag, der i medfør af indgåede dobbeltbeskatningsoverenskomster gives til gæstestuderende fra visse lande  det som man tidligere kaldte »Færø-fradraget«.
Efter disse bestemmelser skal Danmark fritage gæstestuderende fra de pågældende lande for skat af indkomst ved arbejde i Danmark i det omfang, at indkomsten er nødvendig for den studerendes underhold.
Det andet land skal tilsvarende give fradrag til danske gæstestuderende.
Den nærmere udformning af bestemmelserne varierer fra land til land.
Der er i mange tilfælde tale om tidsmæssige begrænsninger.
Fradraget til gæstestuderende fastsættes årligt af Skatterådet.
For indkomståret 2009 udgør fradraget 71.000 kr.
Skatteberegningen for en sådan gæstestuderende kan illustreres med følgende eksempel:
 Det kan tilføjes, at det for en sådan gæstestuderende er den arbejdsmarkedsbidragspligtige indkomst (80.000 kr. i eksemplet), der lægges til grund ved beregningen af beskæftigelsesfradraget efter ligningslovens § 9 J.
Videre skal det nævnes, at der gælder særlige regler for beskatning af jubilæumsgratialer, fratrædelsesgodtgørelser m.v.
Sådanne ydelser beskattes kun for så vidt angår den del, der overstiger 8.000 kr., jf. ligningslovens § 7 U.
For visse gaver og legatbeløb og andre indkomster som nævnt i ligningslovens § 7 O gælder, at indkomsterne kun medregnes til den skattepligtige indkomst med 85 pct. af det beløb, der overstiger et grundbeløb på 14.500 kr. (2010-niveau).
 I sådanne tilfælde er det kun det beløb, der indgår i den skattepligtige indkomst, der vil indgå i grundlaget for betaling af arbejdsmarkedsbidrag.
Til § 4 I § 4 fastsættes grundlaget for arbejdsmarkedsbidraget for selvstændigt erhvervsdrivende, som ikke anvender virksomhedsordningen.
Reglerne er en videreførelse af de regler, der findes i den gældende lov med den undtagelse, at indkomst hidrørende fra frit erhverv udøvet i udlandet, faste driftssteder i udlandet og fast ejendom beliggende i udlandet samt indkomst, som Færøerne og Grønland efter de indgåede dobbeltbeskatningsaftaler kan beskatte, ikke længere skal være fritaget for betaling af arbejdsmarkedsbidrag.
Arbejdsmarkedsbidraget for sådanne erhvervsdrivende opkræves på grundlag af den personlige indkomst ved selvstændig virksomhed.
Indbetalinger til pensionsordninger, jf. pensionsbeskatningslovens § 18, samt arbejdsmarkedsbidraget fragår dog ikke ved opgørelsen af bidragsgrundlaget.
Herved kommer også de selvstændigt erhvervsdrivende til at betale arbejdsmarkedsbidrag af pensionsopsparing i opsparingsfasen.
Den eksisterende ordning, hvorefter der ikke betales arbejdsmarkedsbidrag af biblioteksafgift udbetalt til forfattere, foreslås videreført.
Fremført negativ personlig indkomst (underskud) fra tidligere år fragår i grundlaget for arbejdsmarkedsbidraget.
Dog fragår den del af den fremførte negative personlige indkomst, der hidrører fra indbetalinger på pensionsordninger, ikke.
Herved sikrer man sig, at den selvstændigt erhvervsdrivende også i denne situation kommer til at betale arbejdsmarkedsbidrag af sin pensionsopsparing i opsparingsfasen.
Til § 5 I § 5 fastsættes grundlaget for arbejdsmarkedsbidraget for de selvstændigt erhvervsdrivende, som anvender virksomhedsordningen.
Også disse regler er en videreførelse af de regler, der findes i den gældende lov, dog således at indkomst hidrørende fra frit erhverv udøvet i udlandet, faste driftssteder i udlandet og fast ejendom beliggende i udlandet samt indkomst, som Færøerne og Grønland efter de indgåede dobbeltbeskatningsaftaler kan beskatte, ikke længere skal være fritaget for betaling af arbejdsmarkedsbidrag.
Arbejdsmarkedsbidragsgrundlaget for selvstændigt erhvervsdrivende i virksomhedsordningen udgøres af summen af overførsel fra virksomhedens skattepligtige overskud (med fradrag af kapitalafkast) og overførsel af beløb fra virksomhedens konto for opsparet overskud med tillæg af den dertil svarende virksomhedsskat samt den rentekorrektion, der skal medregnes til den personlige indkomst.
Hvis den erhvervsdrivende har valgt at medregne kapitalafkast som personlig indkomst (virksomhedsskattelovens § 23 a), nedsættes det kapitalafkast, der skal fradrages, med det beløb, der medregnes som personlig indkomst.
 Der vil gælde samme regler for pensionsindbetalinger og underskudsfremførsel som for de erhvervsdrivende, der ikke anvender virksomhedsordningen, jf. bemærkningerne til § 4.
Til § 6 Det foreslås, at den eksisterende godtgørelsesordning for personer, som driver selvstændig virksomhed som forfattere, og som anvender virksomhedsordningen, fortsættes.
Ordningen skal ses i sammenhæng med den foreslåede videreførelse af den ligeledes gældende fritagelse for forfatteres biblioteksafgift (lovforslagets § 3 og § 4).
Biblioteksafgift lader sig ikke udsondre fra det beløb, der overføres fra virksomheden til den selvstændigt erhvervsdrivende forfatter, når forfatteren anvender virksomhedsordningen.
I stedet modtager sådanne forfattere en godtgørelse på 8,7 pct. af biblioteksafgiften.
Til § 7 § 7 præciserer, at kildeskattelovens og opkrævningslovens bestemmelser om indeholdelse, opkrævning, hæftelse m.v. finder anvendelse på indeholdelse og opkrævning af arbejdsmarkedsbidrag.
Til § 8 Det foreslås, at loven træder i kraft dagen efter bekendtgørelsen i Lovtidende, og at den får virkning fra indkomståret 2011. Det foreslås, at den eksisterende arbejdsmarkedsbidragslov ophæves med virkning fra 1. januar 2011. For personer, som anvender forskudt indkomstår, foreslås det dog, at den eksisterende lov har virkning frem til påbegyndelsen af indkomståret 2011.
Til § 9 Det foreslås, at loven ikke skal gælde for Færøerne og Grønland.
Bilag 1 Lov om arbejdsmarkedsbidrag(Lovbekendtgørelse nr. 961 af 25. september 2008, som ændret ved § 99 i lov nr. 1336 af 19. december 2008) Bidragets størrelse § 1. (Ophævet) § 2. (Ophævet) § 3. Arbejdsmarkedsbidraget udgør 8 pct. af bidragsgrundlaget efter denne lov.
§ 4. (Ophævet) § 5. (Ophævet).
 § 6. (Ophævet).
 § 6 A. (Ophævet).
Bidragspligt og bidragsgrundlag § 7. For lønmodtagerbidraget påhviler bidragspligten:
a) Personer, der har lønindkomst m.v. fra beskæftigelse udført her i landet eller fra beskæftigelse udført i udlandet, i Grønland eller på Færøerne for en arbejdsgiver eller hvervgiver her i landet, og som er skattepligtige efter kildeskattelovens § 1 eller § 2, stk. 1, nr. 1 eller 3, eller stk. 2, samt personer, der har lønindkomst m.v. fra beskæftigelse udført i udlandet for en arbejdsgiver i udlandet, forudsat at de pågældende er omfattet af social sikringslovgivning i Danmark, jf. stk. 3 eller 4, og at de pågældende er skattepligtige efter kildeskattelovens § 1, b) personer, der modtager fratrædelsesgodtgørelser, efterbetalinger, efterløns- og pensionslignende ydelser, samt personer, for hvem der foretages indbetalinger på pensionsordninger som nævnt i pensionsbeskatningslovens § 19, når sådanne godtgørelser, efterbetalinger m.v. samt indbetalinger på pensionsordninger har sammenhæng med et tidligere tjenesteforhold, lønnet tillidshverv eller erhvervsforhold her i landet, c) personer, der er skattepligtige efter kildeskattelovens § 1 af vederlag, honorarer eller anden indkomst for personligt arbejde uden for tjenesteforhold, som ikke kan henføres til selvstændig erhvervsvirksomhed, d) personer, omfattet af §§ 2 a og 2 b i lov om Arbejdsmarkedets Tillægspension for så vidt angår indbetalinger til Arbejdsmarkedets Tillægspension, jf. § 8, stk. 1, litra c og f, e) personer omfattet af ligningslovens § 16 A, stk. 9, for så vidt angår udbytte i form af rådighed over bil, sommerbolig, lystbåd og helårsbolig, jf. § 8, stk. 1, litra g, f) personer omfattet af §§ 33 b-33 e i lov om social pension, for så vidt angår indbetalinger til supplerende arbejdsmarkedspension, jf. § 8, stk. 1, litra h.
 Stk. 2. For bidraget for selvstændigt erhvervsdrivende påhviler bidragspligten personer, som er hjemmehørende her i landet og driver selvstændig erhvervsvirksomhed, samt personer, der er hjemmehørende i udlandet, Grønland eller Færøerne og driver selvstændig erhvervsvirksomhed med fast driftssted her i landet.
 Stk. 3. Personer, som er omfattet af De Europæiske Fællesskabers forordninger om social sikring for arbejdstagere, selvstændigt erhvervsdrivende og deres familiemedlemmer, der flytter inden for Fællesskabet, er dog kun bidragspligtige efter stk. 1 og 2, i det omfang det følger af forordningerne, at de pågældende er undergivet dansk lovgivning.
Stk. 4. Bidragspligt efter stk. 1 og 2 bortfalder for personer, som i medfør af en af Danmark tiltrådt mellemfolkelig aftale er omfattet af udenlandsk sikringslovgivning på områder, som i dansk lovgivning er omfattet af 1) § 79 i lov om arbejdsløshedsforsikring m.v., 2) lov om en aktiv beskæftigelsesindsats, lov om åben uddannelse (erhvervsrettet voksenuddannelse) m.v., lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU), lov om erhvervsuddannelser, dog kun for voksenerhvervsuddannelse, lov om godtgørelse ved deltagelse i erhvervsrettet voksen- og efteruddannelse, lov om statens voksenuddannelsesstøtte (SVU) samt tilskud til udgifter til uddannelsesplanlægning på det erhvervsrettede voksen- og efteruddannelsesområde afsat på finansloven, 3) lov om børnepasningsorlov, 4) bestemmelser om dagpenge ved sygdom eller fødsel efter lov om sygedagpenge eller barselloven, 5) førtidspension efter lov om social pension, førtidspension m.v. efter § 6, stk. 4, i lov nr. 285 af 25. april 2001 og førtidspension m.v. efter lov om højeste, mellemste, forhøjet almindelig og almindelig førtidspension m.v., 6) revalidering efter §§ 52 og 63-65, jf. § 103, i lov om aktiv socialpolitik eller 7) ledighedsydelse efter §§ 74 d og 74 e, jf. § 104, i lov om aktiv socialpolitik.
 Stk. 5. Skatteministeren fastsætter efter forhandling med socialministeren nærmere regler for bortfaldet af bidragspligt efter stk. 3 og 4.
 § 8. For personer omfattet af lønmodtagerbidraget, jf. § 7, stk. 1, udgør bidragsgrundlaget:
a) Vederlag i penge samt den skattepligtige værdi af fri kost og logi for personligt arbejde i tjenesteforhold, der er ydet i forbindelse hermed, herunder løn, feriegodtgørelser, honorarer, tantieme, provision, drikkepenge og lignende ydelser omfattet af kildeskattelovens § 43, stk. 1, herunder vederlag, der med hjemmel i kildeskattelovens § 45, stk. 1, er gjort til B-indkomst, bortset fra fri kost og logi, samt tilsvarende vederlag m.v., der er B-indkomst i medfør af kildeskattelovens § 44, b) den skattepligtige værdi af privat anvendelse af bil eller telefon, der helt eller delvis vederlagsfrit stilles til rådighed som led i et ansættelsesforhold eller som led i en aftale om ydelse af personligt arbejde i øvrigt, den skattepligtige værdi af fri sommerbolig omfattet af ligningslovens § 16, stk. 5, 2.-4. og 8. pkt., den skattepligtige værdi af fri lystbåd omfattet af ligningslovens § 16, stk. 6, 2.-4. og 9. pkt., den skattepligtige værdi af fri helårsbolig omfattet af ligningslovens § 16, stk. 9, bortset fra de i § 16, stk. 9, sidste pkt., nævnte tilfælde, samt den skattepligtige værdi af aktier, tegningsretter til aktier eller køberetter til aktier omfattet af ligningslovens § 16 eller § 28, stk. 1 eller 2, jf. statsskattelovens § 4, c) indbetalinger, som arbejdsgiveren eller en tidligere arbejdsgiver foretager til en ordning omfattet af § 19 i pensionsbeskatningsloven, herunder indbetalinger til Arbejdsmarkedets Tillægspension vedrørende arbejdsgiverbetalte dagpengeydelser i henhold til lov om sygedagpenge, jf. § 11, stk. 5 og 6, d) fratrædelsesgodtgørelser, efterbetalinger, efterløns- og pensionslignende ydelser, når disse har sammenhæng med et tidligere tjenesteforhold, lønnet tillidshverv eller erhvervsforhold her i landet, e) vederlag, honorarer eller anden indkomst for personligt arbejde uden for ansættelsesforhold, som ikke kan henføres til selvstændig erhvervsvirksomhed, f) indbetalinger til Arbejdsmarkedets Tillægspension, bortset fra indbetalinger som nævnt i stk. 5, som foretages for modtagere af sygedagpenge i henhold til lov om sygedagpenge, modtagere af barseldagpenge i henhold til barselloven, modtagere af delpension i henhold til lov om delpension, modtagere af førtidspension i henhold til lov om social pension eller § 6, stk. 4, i lov nr. 285 af 25. april 2001 om ændring af lov om social pension og andre love (Førtidspensionsreform), modtagere af kontanthjælp, revalideringsydelse eller ledighedsydelse efter §§ 25, 52 og 74 d i lov om aktiv socialpolitik, modtagere af ydelser efter §§ 42 og 43 i lov om social service, modtagere af introduktionsydelse efter § 27 i lov om integration af udlændinge i Danmark (integrationsloven), modtagere af fleksydelse efter lov om fleksydelse, modtagere af dagpenge og aktiveringsydelse efter lov om arbejdsløshedsforsikring m.v., modtagere af godtgørelse i henhold til lov om godtgørelse ved deltagelse i erhvervsrettet voksen- og efteruddannelse, modtagere af efterløn i henhold til lov om arbejdsløshedsforsikring m.v. og modtagere af uddannelsesgodtgørelse, jobrotationsydelse eller aktiveringsydelse efter § 134, stk. 1 og 2, i lov om en aktiv beskæftigelsesindsats og modtagere af jobrotationsydelse efter § 97 i lov om en aktiv beskæftigelsesindsats, jf. § 11, stk. 5 og 6, g) den skattepligtige værdi af udbytte i form af rådighed over bil, sommerbolig, lystbåd og helårsbolig omfattet af ligningslovens § 16 A, stk. 9, bortset fra de tilfælde, der er nævnt i ligningslovens § 16, stk. 5, 5. pkt., og § 16, stk. 6, 5. og 8. pkt., h) indbetalinger til en supplerende arbejdsmarkedspension efter §§ 33 b-33 e i lov om social pension, som er omfattet af § 19, stk. 4, i pensionsbeskatningsloven, jf. § 11, stk. 5 og 6, i) indbetalinger, som de kommunale myndigheder foretager til en ordning omfattet af § 19 i pensionsbeskatningsloven for en person, der modtager hjælp efter § 42 i lov om social service jf. § 11, stk. 5 og 6, j) indbetalinger, som arbejdsgiveren foretager til en pensionsordning i fremmed stat, og som ikke medregnes ved den skattepligtige indkomst som følge af bestemmelser i en dobbeltbeskatningsoverenskomst, og k) vederlag i penge samt den skattepligtige værdi af fri kost og logi for at være stillet til rådighed for at udføre arbejde her i landet af en virksomhed, der ikke har hjemting her i landet, jf. kildeskattelovens § 43, stk. 2, litra h.
 Stk. 2. De i stk. 1 nævnte vederlag m.v. indgår i bidragsgrundlaget i det år, der svarer til det indkomstår, hvori vederlaget m.v. indgår ved opgørelsen af den skattepligtige indkomst.
 Stk. 3. Vederlag, der er omfattet af § 5 og § 8 i lov om beskatning af søfolk, medregnes ikke til bidragsgrundlaget.
 Stk. 4. Hjælp og beskæftigelsestillæg efter § 36 i lov om aktiv socialpolitik samt introduktionsydelse og beskæftigelsestillæg efter § 29, stk. 2, i lov om integration af udlændinge i Danmark (integrationsloven) medregnes ikke til bidragsgrundlaget.
 Stk. 5. Pensionsopsparing efter § 17 b, stk. 4, i lov om Arbejdsmarkedets Tillægspension, jf. lovbekendtgørelse nr. 5 af 4. januar 2001, og § 17 f, stk. 3, i samme lov medregnes ikke til bidragsgrundlaget.
 Stk. 6. Dagpenge efter § 26 i barselloven medregnes ikke til bidragsgrundlaget.
 Stk. 7. Vederlag m.v., som Grønland og Færøerne i henhold til indgåede dobbeltbeskatningsaftaler med Danmark ikke er afskåret fra at beskatte, medregnes ikke til bidragsgrundlaget.
 Stk. 8. Vederlag m.v. omfattet af ligningslovens § 7 Æ medregnes ikke til bidragsgrundlaget.
 Stk. 9. Godtgørelser, som ikke medregnes til indkomstopgørelsen efter ligningslovens § 7 Ø, medregnes ikke i bidragsgrundlaget.
 § 9. Arbejdsgivere her i landet, der har ansatte omfattet af § 7, stk. 1, er bidragspligtige af indbetalinger, som ikke kan henføres til den enkelte ansatte, til en pensionskasse omfattet af lov om tilsyn med firmapensionskasser eller en pensionsfond godkendt efter pensionsbeskatningslovens § 52.
 Stk. 2. Arbejdsgivere opgør et særskilt bidragsgrundlag for indbetalinger til et pensionsinstitut som nævnt i stk. 1.
§ 10. For personer omfattet af bidraget for selvstændigt erhvervsdrivende, jf. § 7, stk. 2, udgør bidragsgrundlaget for selvstændigt erhvervsdrivende uden for virksomhedsordningen personlig indkomst vedrørende selvstændig erhvervsvirksomhed, jf. personskattelovens § 3. I samme omfang som der fremføres negativ personlig indkomst til fradrag i den selvstændigt erhvervsdrivendes personlige indkomst efter personskattelovens § 13, stk. 3 og 4, kan beløbet fradrages i bidragsgrundlaget.
Bidrag og præmier til pensionsordninger m.v. i samme omfang som nævnt i pensionsbeskatningslovens § 18 samt bidrag efter nærværende lov fragår ikke ved opgørelsen af bidragsgrundlaget.
Stk. 2. For selvstændigt erhvervsdrivende, der anvender virksomhedsordningen i virksomhedsskattelovens afsnit I, opgøres bidragsgrundlaget som summen af overførsel fra virksomheden til den skattepligtige hidrørende fra virksomhedens skattepligtige overskud med fradrag af kapitalafkast efter virksomhedsskattelovens § 5, stk. 1, nr. 3, litra a, og af overførsel af beløb fra virksomhedens konto for opsparet overskud med tillæg af den hertil svarende virksomhedsskat til den skattepligtige samt af rentekorrektion, der medregnes til den personlige indkomst efter virksomhedsskattelovens § 11, stk. 3. Hvis den skattepligtige efter virksomhedsskattelovens § 23 a har valgt at medregne kapitalafkast som personlig indkomst, nedsættes kapitalafkastet, der skal fradrages efter 1. pkt., med det beløb, der skal medregnes som personlig indkomst.
Stk. 1, 2. og 3. pkt., finder tilsvarende anvendelse.
 Stk. 3. Indkomst hidrørende fra frit erhverv udøvet i udlandet, faste driftssteder eller faste ejendomme beliggende i udlandet medregnes ikke til bidragsgrundlaget efter stk. 1. Ved opgørelsen af det overførte skattepligtige overskud fra virksomheden til den skattepligtige efter stk. 2 fragår summen af positiv indkomst hidrørende fra frit erhverv udøvet i udlandet, faste driftssteder eller faste ejendomme beliggende i udlandet. 1. og 2. pkt. finder tilsvarende anvendelse på indkomst, som Grønland og Færøerne i henhold til indgåede dobbeltbeskatningsaftaler med Danmark ikke er afskåret fra at beskatte.
§ 10 A.
Ydelser i henhold til lov om biblioteksafgift medregnes ikke i bidragsgrundlaget efter § 10, stk. 1.
Stk. 2. Til personer, som er omfattet af § 10, stk. 2, og som modtager ydelser i henhold til lov om biblioteksafgift, ydes en godtgørelse.
For personer, for hvem der opkræves særlig pensionsopsparing efter § 17 f i lov om Arbejdsmarkedets Tillægspension, udgør godtgørelsen 9,9 pct. af den modtagne biblioteksafgift.
For andre personer udgør godtgørelsen 8,7 pct. af biblioteksafgiften.
Stk. 3. Godtgørelsen ydes i det indkomstår, hvor biblioteksafgiften modtages.
Det er en betingelse, at modtageren på det tidspunkt, hvor biblioteksafgiften modtages, er omfattet af bidragspligten efter § 7, stk. 2.
Stk. 4. Godtgørelse efter stk. 2 og 3 indgår i bidragsgrundlaget efter denne lov og medregnes i modtagerens skattepligtige indkomst i det pågældende indkomstår.
Godtgørelsen betragtes som indbetalt foreløbig skat og modregnes i modtagerens slutskat for det pågældende indkomstår, jf. kildeskattelovens § 60, stk. 1, litra j.
 Stk. 5. Skatteministeren kan fastsætte nærmere regler om administrationen af stk. 2-4.
§ 11. For bidragsgrundlag, der skal opgøres efter § 8, stk. 1, litra a, samt efter litra b, e og k, i det omfang indkomsterne er gjort til A-indkomst efter kildeskattelovens § 43, stk. 2, opgør arbejdsgiveren eller hvervgiveren ved enhver udbetaling af løn, vederlag, honorarer m.v. bidragsgrundlaget og beregner bidragets størrelse, jf. dog stk. 2-4 og 9. Fri kost og logi omfattet af kildeskattelovens § 43, stk. 1, og fri bil indgår i bidragsgrundlaget med de værdier, som indgår i grundlaget for A-skattetræk.
Arbejdsgiveren giver den ansatte meddelelse om bidragets størrelse.
 Stk. 2. Indbetalinger, der ikke kan henføres til den enkelte ansatte, som en arbejdsgiver foretager til en pensionskasse omfattet af lov om tilsyn med firmapensionskasser, eller til en hjælpe- og understøttelsesfond efter reglerne i pensionsbeskatningslovens § 52, indgår i bidragsgrundlaget efter stk. 1. Tilsvarende gælder indbetalinger, som en arbejdsgiver foretager til et pengeinstitut i fremmed stat, og som ikke medregnes ved den ansattes skattepligtige indkomst som følge af bestemmelser i en dobbeltbeskatningsoverenskomst.
 Stk. 3. Skatteministeren kan fastsætte regler om, at arbejdsgivere ikke skal opgøre et bidragsgrundlag efter stk. 1 for indkomster, der i medfør af kildeskattelovens § 45, stk. 1, er gjort til B-indkomst.
Stk. 4. For personer omfattet af § 7, stk. 1, litra a, for hvilke arbejdsgiveren i medfør af regler fastsat af skatteministeren efter stk. 3 ikke opgør et bidragsgrundlag, opgør told- og skatteforvaltningen bidragsgrundlaget og bidragets størrelse.
Tilsvarende gælder for vederlag m.v., jf. § 8, stk. 1, litra a, og fri bil, jf. § 8, stk. 1, litra b, der er B-indkomst i medfør af kildeskattelovens § 44, samt for vederlag og honorarer m.v. som nævnt i § 8, stk. 1, litra e, der er B-indkomst.
Stk. 5. For indbetalinger som nævnt i § 8, stk. 1, litra c, f, h og i, opgør pensionskassen, herunder Arbejdsmarkedets Tillægspension, forsikringsselskabet eller pengeinstituttet, bidragsgrundlaget og beregner bidragets størrelse, jf. dog stk. 6. I de i § 8, stk. 1, litra c og i, nævnte tilfælde sker opgørelsen på grundlag af arbejdsgiverens m.v. oplysninger om bidragspligtige beløb.
I de i § 8, stk. 1, litra f og h, nævnte tilfælde sker opgørelsen på grundlag af oplysninger om bidragspligtige beløb, som gives af den offentlige myndighed eller andre, som foretager indbetaling til Arbejdsmarkedets Tillægspension, et livsforsikringsselskab eller en pensionskasse.
Bidragsgrundlaget udgør de samlede indbetalinger, som en arbejdsgiver m.v. foretager for en arbejdstager m.v. til ordninger, der er omfattet af § 19 i pensionsbeskatningsloven.
Pensionsinstituttet giver for hvert kalenderår oplysning til den bidragspligtige om bidragenes størrelse for året.
Stk. 6. For indbetalinger som nævnt i § 8, stk. 1, litra c, f, h og i, der indbetales til et udenlandsk forsikringsselskab, pensionskasse eller kreditinstitut, som efter tilladelse i et land inden for EU/EØS udøver livsforsikringsvirksomhed, pensionskassevirksomhed eller kreditinstitutvirksomhed dér, opgør arbejdsgiveren m.v. bidragsgrundlaget og beregner bidragets størrelse.
Arbejdsgiveren m.v. giver den bidragspligtige oplysning om bidragets størrelse.
Stk. 7. For personer omfattet af § 8, stk. 1, litra d, opgør den virksomhed eller lignende, der foretager udbetaling, bidragsgrundlaget og beregner bidragets størrelse.
Den udbetalende virksomhed eller lignende giver den bidragspligtige oplysning om bidragets størrelse.
 Stk. 8. For selvstændigt erhvervsdrivende omfattet af § 7, stk. 2, opgør told- og skatteforvaltningen på grundlag af de oplysninger, der er lagt til grund for skatteansættelsen, bidragsgrundlaget og beregner bidragets størrelse, jf. dog § 12.
Stk. 9. For fri telefon, sommerbolig, lystbåd, helårsbolig, vederlag i form af aktier, tegningsretter til aktier eller køberetter til aktier, jf. § 8, stk. 1, litra b og g, og bil, jf. § 8, stk. 1, litra g, opgør told- og skatteforvaltningen på grundlag af de oplysninger, der er lagt til grund ved skatteansættelsen, bidragsgrundlaget og beregner bidragets størrelse.
Fri telefon, sommerboliger, lystbåde, helårsboliger, biler, aktier, tegningsretter til aktier eller køberetter til aktier indgår i bidragsgrundlaget med de værdier, der indgår i grundlaget for indkomstbeskatningen.
 Stk. 10. Den, der efter stk. 1 og 5-7,opgør bidragsgrundlag, er pligtig til at indeholde bidrag.
Stk. 11. Told- og skatteforvaltningen kan med virkning for fremtiden bestemme, at der ikke skal indeholdes arbejdsmarkedsbidrag, eller at indeholdelsen skal ske med en lavere procentsats end efter § 3, når det er åbenbart, at den bidragspligtige som følge af lempelse eller af anden årsag ikke skal svare arbejdsmarkedsbidrag eller kun skal svare arbejdsmarkedsbidrag med et lavere beløb.
Afgørelsen kan begrænses til at angå et bestemt bidragsgrundlag eller bidragsgrundlag, som opgøres for en bestemt periode eller indtil et bestemt maksimalbeløb.
Når sådan afgørelse er truffet, udarbejder told- og skatteforvaltningen en erklæring om fritagelse for at indeholde arbejdsmarkedsbidrag.
Opkrævning m.v. af bidrag § 12. For personer omfattet af § 10 samt for personer, for hvem told- og skatteforvaltningen opgør bidragsgrundlaget og bidragets størrelse efter § 11, stk. 4 og 9, opkræves der i et kalenderår løbende foreløbige arbejdsmarkedsbidrag.
De foreløbige arbejdsmarkedsbidrag skal for den enkelte bidragspligtige så vidt muligt svare til arbejdsmarkedsbidragene efter § 11, stk. 8, henholdsvis § 11, stk. 4 og 9.
 Stk. 2. De foreløbige arbejdsmarkedsbidrag modregnes i arbejdsmarkedsbidragene efter § 11, stk. 4, 8 og 9.
 Stk. 3. § 13, stk. 5, finder tilsvarende anvendelse på foreløbige arbejdsmarkedsbidrag.
 Stk. 4. Skatteministeren fastsætter nærmere regler om beregningen og opkrævningen af foreløbige arbejdsmarkedsbidrag efter stk. 1 og kan herunder fastsætte regler om, at de foreløbige arbejdsmarkedsbidrag opkræves efter reglerne for opkrævning af foreløbig skat efter kildeskattelovens § 50.
§ 13. Reglerne i lov om opkrævning af skatter og afgifter m.v. finder anvendelse ved opkrævning af bidrag, der skal opgøres og indeholdes efter § 11, stk. 1, 5-7 og 10, med de undtagelser, der følger af denne bestemmelses stk. 2 og 9 og regler, der er udstedt i medfør af disse bestemmelser.
Bidrag efter § 11, stk. 4, 8 og 9, opkræves efter reglerne i denne lov.
Stk. 2. Pensionskasser m.v. som nævnt i § 11, stk. 5, indbetaler de forventede bidrag for kalenderåret af pensionsindbetalinger den 1. september, jf. dog § 11, stk. 6. Indbetaling sker til told- og skatteforvaltningen.
Pensionskasser m.v. skal senest den 1. april i året efter udløbet af kalenderåret indbetale de endelige arbejdsmarkedsbidrag, dog med modregning af de foreløbige arbejdsmarkedsbidrag efter 1. pkt.
Overskydende bidrag indbetales til told- og skatteforvaltningen, der tillige forestår eventuel tilbagebetaling af for meget betalt bidrag.
Skatteministeren kan fastsætte de nærmere regler til gennemførelse af reglerne i dette stykke.
Stk. 3. Bidrag efter § 11, stk. 4, 8 og 9, forfalder til betaling den 1. efter den kalendermåned, hvor told- og skatteforvaltningen har givet den bidragspligtige meddelelse om bidraget, med sidste rettidige betalingsdag den 20. i forfaldsmåneden.
Bidraget indbetales til told- og skatteforvaltningen.
 Stk. 4. Falder den sidste rettidige betalingsdag på en helligdag, lørdag eller søndag, forlænges fristen til den følgende hverdag.
Stk. 5. Betales bidrag efter stk. 3 ikke rettidigt, skal der betales en månedlig rente i henhold til § 7, stk. 2, i lov om opkrævning af skatter og afgifter m.v. med tillæg af 0,4 procentpoint for hver påbegyndt måned fra forfaldsdagen at regne.
Renten kan ikke fratrækkes ved opgørelsen af den skattepligtige indkomst.
Stk. 6. Bidragsbeløb, bortset fra foreløbige beløb efter § 12, under 100 kr. for personer som nævnt i § 7, stk. 1, litra c, og stk. 2, opkræves ikke.
Bestemmelsen finder tilsvarende anvendelse for personer omfattet af § 7, stk. 1, litra a, når arbejdsgiveren ikke er indeholdelsespligtig.
Skatteministeren kan fastsætte regler om mindstegrænser for andre indbetalinger eller tilbagebetalinger af beløb efter denne lov.
Stk. 7. Afgår en person omfattet af § 7, stk. 1 eller 2, ved døden, anses betalingen af indeholdte bidrag efter § 11, stk. 1 og 7, og betalingen af foreløbige bidrag efter § 12, som forfaldt før dødsfaldet, for endelige for afdøde for det indkomstår, hvori dødsfaldet har fundet sted. 1. pkt. finder tilsvarende anvendelse for det indkomstår, der ligger forud for det indkomstår, hvori dødsfaldet har fundet sted, såfremt boet efter afdøde er sluttet ved boudlæg i medfør af § 18 i lov om skifte af dødsboer.
Er der ikke sket betaling af foreløbige bidrag efter 1. pkt., finder reglerne om hæftelse m.v. i dødsboskattelovens § 88, stk. 1-3 og 5, tilsvarende anvendelse.
For krav vedrørende skyldige bidrag for indkomstår, der ligger forud for det indkomstår, jf. dog 2. pkt., hvori dødsfaldet har fundet sted, finder reglerne om efterbetaling og hæftelse m.v. i dødsboskattelovens § 87, stk. 1-3 og 5, og § 88, stk. 1-3 og 5, tilsvarende anvendelse.
 Stk. 8. Skatteministeren kan fastsætte regler om fremrykket afregning af indeholdt bidrag for nedennævnte indeholdelsespligtige efter § 11, stk. 1, 6 og 7:
 1) Ministerier og institutioner, hvis driftsbudgetter er optaget på statens bevillingslove.
 2) Institutioner, foreninger og fonde, hvor vedkommende minister i henhold til § 2, stk. 2, i lov om statens regnskabsvæsen m.v. har bestemt, at lovens regler om regnskabsvæsen skal finde anvendelse.
 3) Ikke-statslige institutioner, hvor staten yder tilskud til dækning af institutionens driftsudgifter på halvdelen eller mere.
 4) Regionerne og kommunerne.
 5) Kommunale fællesskaber, jf. § 60 i lov om kommunernes styrelse, hvori der alene deltager kommuner, og hvis regnskab optages i en kommunes regnskab.
 6) Selvejende institutioner med driftsoverenskomst med en region eller kommune.
§ 13 A.
Efter nærmere af skatteministeren fastsatte regler skal de indeholdelsespligtige over for told- og skatteforvaltningen indgive angivelse for indeholdelserne og for bidrag opgjort efter § 9, stk. 2.
§ 14. Told- og skatteforvaltningen har, hvis det skønnes nødvendigt, til enhver tid mod behørig legitimation uden retskendelse adgang til at foretage kontrol og efterse regnskabsmateriale om opgørelse af bidragsgrundlag m.v. hos bidragspligtige omfattet af § 7, stk. 2, og indeholdelsespligtige som nævnt i § 11, stk. 10. I det omfang oplysninger som nævnt i 1. pkt. er registreret elektronisk, omfatter forvaltningens adgang til disse oplysninger også en elektronisk adgang hertil.
Forvaltningens adgang til kontrol efter 1. pkt. omfatter også adgang til kontrol på arbejdssteder uden for de lokaler, hvorfra den bidragspligtige eller den indeholdelsespligtige driver virksomheden, samt i transportmidler, der anvendes erhvervsmæssigt.
Kontrol som nævnt i 3. pkt. kan dog ikke gennemføres på en ejendom, der alene tjener til privatbolig eller fritidsbolig.
 Stk. 2. De bidragspligtige og indeholdelsespligtige og de hos disse ansatte skal yde told- og skatteforvaltningen fornøden vejledning og hjælp ved kontrol og eftersyn som nævnt i stk. 1.
 Stk. 3. Materialet nævnt i stk. 1 skal efter anmodning udleveres eller indsendes til told- og skatteforvaltningen.
 Stk. 4. Politiet yder told- og skatteforvaltningen bistand til gennemførelsen af kontrollen efter stk. 1. Justitsministeren kan efter forhandling med skatteministeren fastsætte nærmere regler herom.
§ 15. Er der ikke sket indeholdelse af bidrag efter § 11, stk. 1 eller 5-7, eller er indeholdelse sket med et for lavt beløb, skal den bidragspligtige efter § 7, stk. 1, indbetale det manglende beløb til told- og skatteforvaltningen.
Det samme gælder for bidragspligtige efter § 7, stk. 1 eller 2, såfremt der af anden indkomst ikke er betalt bidrag eller betaling af bidrag er sket med et for lavt beløb.
Er der indbetalt bidrag med et for stort beløb, modregnes eventuel uforfalden restskat efter kildeskattelovens § 61, stk. 3-6, og § 62 A, stk. 1, 1. og 3. pkt., samt eventuelle tilbagebetalingspligtige beløb efter kildeskattelovens § 62 A, stk. 2, forinden udbetaling af beløbet til den bidragspligtige.
Der foretages dog ikke modregning i uforfalden restskat, hvis det vil berøre en overførsel af restskat til det følgende år, der er sket efter kildeskattelovens § 61, stk. 3. Krav på udbetaling af overskydende bidrag m.v. kan ikke overdrages før udløbet af det indkomstår, kravet vedrører.
Aftaler om sådanne overdragelser er ugyldige.
Skatteministeren kan fastsætte nærmere regler om modregning samt om indbetaling, udbetaling og forrentning af sådanne beløb, herunder regler om, at indbetaling, udbetaling og forrentning sker efter reglerne for personlige skatter i kildeskatteloven i tilfælde, hvor bidragsgrundlaget ændres som følge af ændringer i den skattepligtige indkomst.
Stk. 2. Den, der undlader at opfylde sin pligt til at indeholde bidrag efter § 11 eller indeholder dette med et for lavt beløb, er over for told- og skatteforvaltningen umiddelbart ansvarlig for betaling af manglende beløb, medmindre den pågældende godtgør, at der ikke er udvist forsømmelighed ved iagttagelse af bestemmelserne i denne lov.
Den, som har indeholdt bidrag efter denne lov, hæfter over for det offentlige for betaling af det indeholdte beløb.
 Stk. 3. Skatteministeren fastsætter nærmere regler om opkrævningen.
Stk. 4. Skatteministeren kan bestemme, at der for erindringsskrivelser, tilsigelser til udlægsforretninger og afgørelser om indeholdelse af løn m.v. udstedt at restanceinddrivelsesmyndigheden vedrørende ikke rettidigt betalte bidragsbeløb efter stk. 1 skal betales gebyr til restanceinddrivelsesmyndigheden.
Gebyret kan højst udgøre 250 kr.
Klagebestemmelser § 16. (Ophævet).
 § 17. (Ophævet).
 § 17 A. (Ophævet).
 Straffebestemmelser m.v.
 § 18. Med bøde straffes den, der forsætligt eller ved grov uagtsomhed:
a) Afgiver urigtige eller vildledende oplysninger om bidragsgrundlaget, b) undlader indeholdelse af bidrag.
 Stk. 2. Er forholdet begået med forsæt til at unddrage staten bidrag, eller foreligger der i øvrigt skærpende omstændigheder, kan straffen stige til fængsel i indtil 1 år og 6 måneder, medmindre højere straf er forskyldt efter straffelovens § 289.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Stk. 4. I forskrifter, der af skatteministeren udstedes i medfør af loven, kan der fastsættes straf af bøde for overtrædelse af bestemmelser i forskrifterne.
 § 19. Ransagning kan ske i sager om overtrædelse af bestemmelserne i denne lov og bestemmelser udstedt i medfør af loven i overensstemmelse med retsplejelovens regler herom.
 § 20. Såfremt overtrædelsen ikke skønnes at ville medføre højere straf end bøde, kan told- og skatteforvaltningen tilkendegive den pågældende, at sagen kan afgøres uden retslig forfølgning, såfremt den pågældende erkender sig skyldig i overtrædelsen og erklærer sig rede til inden for en nærmere angivet frist, der efter begæring kan forlænges, at betale en i tilkendegivelsen angivet bøde.
 Stk. 2. Med hensyn til den i stk. 1 nævnte tilkendegivelse finder bestemmelsen om tiltalerejsning i retsplejelovens § 895 tilsvarende anvendelse.
 Stk. 3. Betales bøden i rette tid, eller bliver den efter stedfunden vedtagelse inddrevet eller afsonet, bortfalder videre forfølgning.
 Stk. 4. Kildeskattelovens § 79 A om opkrævning og inddrivelse finder tilsvarende anvendelse.
 § 21. Skatteministeren kan fastsætte nærmere bestemmelser om lovens administration, herunder regler om registrering af indeholdelsespligtige, regnskabsaflæggelse, indberetning og indbetaling til told- og skatteforvaltningen, oplysningspligt over for told- og skatteforvaltningen, told- og skatteforvaltningens oplysningspligt over for de bidragspligtige, samt om told- og skatteforvaltningens foretagelse af nødvendig kontrol.
Stk. 2. Skatteministeren kan fastsætte regler om, at arbejdsgivere, der ikke har hjemting her i landet, og som udbetaler lønindkomst m.v. til personer, der er bidragspligtige efter § 7, stk. 1, litra a, skal udbetale indkomsten gennem en befuldmægtiget, der har hjemting her i landet.
Det kan i sådanne regler fastsættes, at det påhviler den befuldmægtigede at indeholde bidrag efter denne lov.
