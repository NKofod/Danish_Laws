Bekendtgørelse om fund af lavpatogen aviær influenza i Skørbæk ved Nibe I medfør af § 30, stk. 1 og 3, § 34, § 66 a, stk. 1, og § 70, stk. 3, i lov om hold af dyr, jf. lovbekendtgørelse nr. 466 af 15. maj 2014, fastsættes:
 § 1. Som følge af fund af lavpatogen aviær influenza i en gråandebesætning i Skørbæk ved Nibe opretter Fødevarestyrelsen med virkning fra i dag en spærrezone, jf. § 12 i bekendtgørelse nr. 1468 af 8. december 2015 om beskyttelsesforanstaltninger ved udbrud af lavpatogen aviær influenza af typerne H5 eller H7 i fjerkræ og andre fugle i fangenskab.
 § 2. Spærrezonen, jf. bilag 1, har en radius på en kilometer omkring den berørte bedrift, der er beliggende i Skørbæk ved Nibe.
§ 3. Ejeren eller den ansvarlige skal foretage indberetning om hobbyhold af fjerkræ i spærrezonen.
Registrering af hobbyhold af fjerkræ skal ske til Fødevarestyrelsen via e-mail til 10@fvst.dk eller telefonisk på 72276900 senest 8 dage fra spærrezonens oprettelse.
 § 4. Med bøde straffes den, der overtræder § 3.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft den 8. august 2016, kl. 17.00.
