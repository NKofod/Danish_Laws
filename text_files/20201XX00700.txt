Skriftlig fremsættelse (10. februar 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om et midlertidigt børnetilskud til visse forsørgere (Forlængelse af det midlertidige børnetilskud) (Lovforslag nr.
L 163) Lovforslaget forlænger virkningsperioden for det midlertidige børnetilskud til visse forsørgere med 6 måneder til udgangen af 2021.
 Lov om et midlertidigt børnetilskud til visse forsørgere blev vedtaget den 20. december 2019 og udmøntede Aftale om et nyt midlertidigt børnetilskud fra september 2019 mellem regeringen, Radikale Venstre, SF og Enhedslisten.
 Med dette lovforslag forlænges ordningen med det midlertidige børnetilskud til børnefamilier med børn under 15 år, hvor en eller begge forældre er berørt af kontanthjælpsloftet og/eller selvforsørgelses- og hjemrejseydelse eller overgangsydelse.
Der er intentionen, at det midlertidige børnetilskud skal ydes, indtil Ydelseskommissionens anbefalinger er blevet fremlagt, og et nyt ydelsessystem er trådt i kraft.
Ydelseskommissionens afrapportering er udskudt til april 2021. På den baggrund er der behov for at forlænge virkningsperioden for det midlertidige børnetilskud.
Det midlertidige børnetilskud er 100 pct. statsligt finansieret, og samlet set skønnes forlængelsen at medføre offentlige merudgifter på ca. 143 mio. kr. før skat og tilbageløb svarende til ca. 128 mio. kr. i 2021 efter skat og tilbageløb.
Heri indgår administrationsudgifter samt ydelses- og aktiveringsudgifter som følge af en negativ beskæftigelseseffekt.
I 2021-2022 skønnes forlængelsen at medføre merudgifter til administration i Udbetaling Danmark på 1,8 mio. kr. årligt.
 Det forventes, at omkring 7.000 fuldtidspersoner vil modtage det midlertidige børnetilskud i forlængelsesperioden på 6 måneder.
 Det foreslås, at forlængelsen af det midlertidige børnetilskud til visse forsørgere træder i kraft den 1. juli 2021. Dermed vil forlængelsen træde i kraft i umiddelbar forlængelse af udgangen af den nuværende ordning, der løber til og med den 30. juni 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
