Ligebehandlingsnævnets afgørelse om handicap - stillingsopslag - medhold J.nr. 19-7566 Et vikar- og rekrutteringsbureau annoncerede efter en medarbejder, der ikke måtte være tal- og/eller ordblind.
En kvinde, der oplyste, at hun er ordblind, klagede til Ligebehandlingsnævnet over, at stillingsopslaget var et udtryk for forskelsbehandling på grund af handicap.
Kvinden havde afholdt sig fra at søge stillingen som truckfører på baggrund af stillingsopslagets formulering.
Personer med tal- og/eller ordblindhed kan efter omstændighederne have et handicap i forskelsbehandlingslovens forstand.
Nævnet vurderede, at vikar- og rekrutteringsbureauet ved i sit stillingsopslag på forhånd at tilkendegive, at personer, der enten var tal- og/eller ordblinde, ikke levede op til kravene til stillingen, havde handlet i strid med forbuddet mod annoncering efter personer, der ikke har et handicap.
Klager fik derfor medhold i klagen.
Da kvinden ikke havde søgt stillingen, var der ikke grundlag for at fastslå, om hun som ansøger til en ledig stilling var blevet forskelsbehandlet på grund af et eventuelt handicap.
 Klagen angår påstået forskelsbehandling på grund af handicap i forbindelse med, at et vikar- og rekrutteringsbureau i et stillingopslag søgte en medarbejder, der ikke måtte være tal- og/eller ordblind.
Ligebehandlingsnævnets afgørelse Det var i strid med forskelsbehandlingslovens annonceringsforbud, at indklagede søgte en medarbejder, der ikke måtte være tal- og/eller ordblind.
Sagsfremstilling Ved et jobopslag søgte det indklagede vikar- og rekrutteringsbureau en truckfører til et vikariat med tiltrædelse den 27. marts 2019. Af jobopslaget oprettet den 29. januar 2019 fremgår blandt andet:
 Om dig:
- Du skal have truckcertifikat - Du har gerne erfaring med pluk/pak - Du er kvalitetsbevidst og detaljeorienteret omkring dit arbejde - Du må IKKE være tal- og/eller ordblind - Du læser, skriver og taler dansk på et rimeligt niveau - Et godt arbejdsklima er vigtigt for dig, hvorfor du gør dit for at bidrage hertil - Du er mødestabil - Du kan fremvise frisk straffeattest Klager har oplyst, at hun er ordblind.
 Klagen blev modtaget i Ligebehandlingsnævnet den 29. januar 2019.
Parternes bemærkninger Klager gør gældende, at stillingsopslaget udelukkede ordblinde fra at søge stillingen.
Hun ønsker, at indklagede bliver oplyst om, at en ordblind person sagtens kan varetage et arbejde, og at ordblinde ikke bliver udelukket fra samfundet.
 Klager er ledig på arbejdsmarkedet efter endt uddannelse.
Det var igennem jobcenteret planlagt, at klager skulle tage et truckcertifikat.
Klagers sagsbehandler havde givet hende besked om, at hun godt måtte begynde at søge job inden for lager.
Klager er uddannet logistikøkonom.
Denne uddannelse kan også bruges med arbejde inden for lager.
Klager havde et ønske om at søge stillingen.
Klager søgte imidlertid ikke stillingen, da hun er ordblind, og det fremgik af stillingsopslaget, at man ikke måtte være tal- og/eller ordblind.
 Indklagede gør gældende, at klager ikke har retlig interesse i sagen, idet hun ikke har søgt stillingen.
Indklagede gør ligeledes gældende, at de ikke har handlet i strid med forskelsbehandlingsloven.
Kravet om ikke at måtte være tal- og/eller ordblind er objektivt begrundet i et sagligt formål, og midlerne til at opnå det er hensigtsmæssige og nødvendige.
 Det er uklart hvorfor klager mener, at hun er omfattet af forskelsbehandlingslovens beskyttelse.
 Det fremgår ikke af klagen, hvorvidt klager anser den påståede forskelsbehandling for at være direkte eller indirekte.
 Indklagede er et vikarbureau, som ved stillingsopslaget har bistået en virksomhed med rekrutteringen af arbejdskraft til truckkørsel på et lager, hvor medarbejderen skulle plukke og pakke samt køre truck.
Arbejdet med at pakke og plukke varer på lageret sker via en håndholdt terminal, hvorpå de elektroniske ordrer fremkommer.
Derefter skal medarbejderen hurtigt og effektivt læse, forstå, reagere og udføre ordren, inden næste ordre fremkommer på terminalen.
Det er derfor afgørende for udførelsen af arbejdet, at medarbejderen kan læse og forstå ord og tal på et rimeligt niveau.
Et krav, der tidligere for virksomheden har vist sig, at tal- og/eller ordblinde ikke kan leve op til.
 Terminalen kan ikke selv læse ordren op, hvorfor det er afgørende, at medarbejderen selv kan læse og forstå ordren på kort tid.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap efter lov om forbud mod forskelsbehandling på arbejdsmarkedet mv. (forskelsbehandlingsloven).
 Klagen angår forskelsbehandling på grund af handicap i forbindelse med annoncering.
 Det fremgår af forskelsbehandlingsloven, at der ikke ved annoncering må angives, at der til ansættelse søges eller foretrækkes personer uden eller med eksempelvis handicap.
 En klage kan indbringes for Ligebehandlingsnævnet af den, der har retlig interesse i sagen.
 Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
 Klageren skal således være direkte berørt af den påståede forskelsbehandling ved selv at have været udsat for en handling eller en undladelse, som efter den pågældendes opfattelse udgør ulovlig forskelsbehandling.
Klager har en uddannelse inden for lager, og havde planlagt at tage et truckcertifikat.
Klager afholdt sig fra at søge stillingen som truckfører på baggrund af stillingsopslagets formulering.
Efter de foreliggende oplysninger vurderer nævnet, at klager, der har oplyst, at hun er ordblind og var interesseret i at søge stillingen, har retlig interesse i spørgsmålet om, hvorvidt annonceringen var i strid med forskelsbehandlingslovens annonceringsforbud.
Nævnet kan derfor behandle klagen.
 Det fremgår af indklagedes stillingsannonce, at ansøgeren ikke måtte være tal- og/eller ordblind.
 Det fremgår som nævnt oven for, at der ikke ved annoncering må angives, at der til ansættelse søges eller foretrækkes personer uden eller med eksempelvis handicap.
 Begrebet handicap i forskelsbehandlingsloven og det bagvedliggende EU-direktiv skal fortolkes i overensstemmelse med EU-Domstolens og Højesterets praksis.
Handicapbegrebet omfatter herefter langvarige begrænsninger som følge af bl.a. fysiske, mentale eller psykiske skader, som i samspil med forskellige barrierer kan hindre den berørte person i fuldt og effektivt at deltage i arbejdslivet på lige vilkår med andre arbejdstagere.
Også funktionsbegrænsninger af denne karakter, som skyldes en helbredelig eller uhelbredelig sygdom, kan være omfattet.
 Det beror på en vurdering af samtlige sagens omstændigheder, herunder navnlig oplysninger fra læger og andre sundhedspersoner, om arbejdstageren på tidspunktet for den påståede forskelsbehandling må anses for handicappet i direktivets og dermed forskelsbehandlingslovens forstand.
 Der henvises bl.a. til EU-Domstolens domme af 11. april 2013 i sagerne C-335/11 og C-337/11 (Ring og Werge), 1. december 2016 i C-395/15 (Daouidi) og 9. marts 2017 i C-406/15 (Milkova) samt Højesterets domme af 22. november 2017 i sagerne 300/2016 og 305/2016 trykt i UfR2018. 830H og UfR2018. 853H.
 Personer med tal- og/eller ordblindhed kan efter omstændighederne have et handicap i forskelsbehandlingslovens forstand.
 Det er derfor nævnets vurdering, at indklagede ved i sit stillingsopslag på forhånd at tilkendegive, at personer, der enten er tal- og/eller ordblinde, ikke lever op til kravene til stillingen, har handlet i strid med forbuddet mod annoncering efter personer, der ikke har et handicap.
 Ligebehandlingsnævnet har ikke kompetence til at udstede bøder eller tilkende godtgørelse i anledning af overtrædelse af annonceringsforbuddet i forskelsbehandlingslovens § 5.
 Da klager ikke har søgt stillingen, er der ikke grundlag for at fastslå, om hun som ansøger til en ledig stilling er blevet forskelsbehandlet på grund af et eventuelt handicap, og om hun i den anledning kunne være berettiget til en godtgørelse.
Retsregler Afgørelsen er truffet efter følgende bestemmelser:
