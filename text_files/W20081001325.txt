A-kassens vejledningspligt i forbindelse med ændrede regler om fradrag i efterløn for ferie Ankenævnet har behandlet Deres klage på møde den 21. august 2008.
Nævnet traf denne A F G Ø R E L S E A-kassen har vejledt Dem i overensstemmelse med sin vejledningspligt.
 Ankenævnet tiltræder således Arbejdsdirektoratets afgørelse af 15. februar 2007.
B E G R U N D E L S E Ankenævnet har lagt til grund, at  De den 23. februar 2006 indgav ansøgning om efterløn med virkning fra 1. september 2006,  De den 27. februar 2006 sagde Deres arbejde som overlærer op.
De var tjenestemand og havde et opsigelsesvarsel på 3 måneder.
De planlagde i juli 2006 at afholde ferie, som De havde optjent i ferieåret 2005,  a-kassen den 1. marts 2006 bekræftede modtagelsen af Deres ansøgning om efterløn,  a-kassen samtidig vejledte Dem om regler for ferie og efterløn.
A-kassen skrev blandt andet, at De, såfremt De ikke afholdt ferie inden ferieårets udløb, kunne få feriepengene udbetalt uden fradrag i efterlønnen ved ferieårets udløb,  De herefter den 14. marts 2006 ændrede Deres ansøgning, således at De ønskede efterlønnens ikrafttræden fra 1. juli 2006. De henviste til a-kassens vejledning som begrundelse for ændringen,  a-kassen i en e-mail som svar på Deres e-mail af 14. marts 2006 lovede at ændre datoen,  a-kassen den 21. juni 2006 godkendte Deres ansøgning om efterløn fra den 1. juli 2006,  a-kassen samtidig orienterede Dem om regler for ferie og modregning i efterlønnen, gældende fra den 29. april 2006, hvorefter udbetaling af feriepenge for optjeningsåret 2005 og senere optjeningsår medfører modregning i efterlønnen.
Efter lov om arbejdsløshedsforsikring m.v. § 65 skal a-kassen vejlede medlemmet om de rettigheder og pligter, der følger af loven.
A-kassen skal altid give det enkelte medlem individuel og personlig vejledning, hvis medlemmet har særligt behov herfor.
Dette indebærer, at der skal vejledes, når et medlem for eksempel står over for at miste en ret eller, når et medlem for eksempel har misforstået noget omkring sine rettigheder og pligter.
Ifølge gældende regler på tidspunktet for Deres ansøgning 23. februar 2006 skulle der ikke foretages fradrag for feriepenge, hvis en efterlønsmodtager undlod at afholde ferie og først fik feriepengene udbetalt efter ferieårets udløb.
De blev således vejledt korrekt af a-kassen på dette tidspunkt.
Ved Arbejdsdirektoratets bekendtgørelse nr. 335 af 19. april 2006 om ændring af bekendtgørelse om fleksibel efterløn ændredes reglerne således, at feriepenge medfører fradrag i efterlønnen og, at fradraget sker på det tidspunkt, hvor feriepengene udbetales.
Det betyder, at der også skal foretages et fradrag i de tilfælde, hvor et medlem undlader at holde ferie og får feriepengene udbetalt efter ferieårets udløb.
 Nævnet finder, at De blev oplyst korrekt om de ændrede regler, da a-kassen vejledte Dem i brev af 21. juni 2006, om fradrag for feriepenge i efterlønnen i forbindelse med godkendelse af efterlønnen.
 Ankenævnet finder ikke, at der i perioden mellem vejledningen i februar måned 2006 og vejledningen i juni måned 2006 har været en konkret anledning for a-kassen til at vejlede Dem om de ændrede regler, som trådte i kraft 29. april 2006.
R E G L E R Ankenævnet henviser til  § 65, stk. 1, og 74 h, stk. 1, i lov om arbejdsløshedsforsikring m.v., jf. lovbekendtgørelse nr. 874 af 11. september 2005,  § 5 i Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede m.v. og  § 1 og § 2 i Arbejdsdirektoratets bekendtgørelse nr. 335 af 19. april 2006 om ændring af bekendtgørelse om fleksibel efterløn.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet og Deres breve af 11. april og 21. juli 2007.
På ankenævnets vegne De kan læse om afgørelsens retlige grundlag på de følgende sider.
 Kopi til:
[Adressat udeladt] Arbejdsdirektoratet, Stormgade 10, Postboks 1103, 1009 København K Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
§ 74 h.
Direktøren for Arbejdsdirektoratet fastsætter efter forhandling med Beskæftigelsesrådet nærmere regler om, hvilken betydning arbejde og indtægter i efterlønsperioden skal have for efterlønnens størrelse.
 Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede mv.
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til et medlems behov gives skriftligt eller ved en personlig samtale.
 Arbejdsdirektoratets bekendtgørelse nr. 335 af 19. april 2006 om ændring af bekendtgørelse om fleksibel efterløn.
§ 1 I bekendtgørelse nr. 872 af 20. august 2004 om fleksibel efterløn foretages efter forhandling med Beskæftigelsesrådet følgende ændring:
 § 35 affattes således:
 § 35. Feriepenge, der udbetales som et engangsbeløb i henhold til ferielovens § 30, stk. 1, i perioden med efterløn eller inden for 3 måneder før overgang til efterløn, medfører fradrag i efterlønnen.
Stk. 2. Feriepenge, der udbetales i henhold til ferielovens § 34 b, stk. 2 og 3, medfører fradrag i efterlønnen.
Fradraget sker på det tidspunkt, hvor medlemmet får udbetalt feriepengene.
§ 2 Bekendtgørelsen træder i kraft den 29. april 2006.
 Stk. 2. § 35, stk. 2, finder anvendelse for udbetalinger, der vedrører optjeningsåret 2005 og senere optjeningsår.
