Nr BSF 17 Forslag til folketingsbeslutning om Nykredits reservefonde Fremsat af Kirsten Jacobsen (FP) Kristen Touborg (SF) Frank Aaen (EL) den 8. november 1994 Folketinget pålægger regeringen at indbringe Østre Landsrets afgørelse af  

 4. oktober 1994 om Nykredits reservefonde for Højesteret.
Bemærkninger til forslaget Med de meget klare påbud, Finanstilsynet i 1991 gav Nykredit vedrørende  

 forhold omkring reservefondene, vil det være uacceptabelt, såfremt denne  

 meget principielle sag ikke bliver prøvet ved landets højeste retsinstans.
Justitsministeriets Lovafdeling konstaterede efter en omfattende  

 granskning, at Nykredits praksis vedrørende reservefondene ikke var lovlig.  

 Derefter udtalte den forrige regering, at reservefondenes penge tilhørte  

 lånerne og ikke Nykredit.
Desuden blev det præciseret, at pengene skulle  

 betales tilbage til lånerne, medmindre lånene enten var udløbet eller var  

 indfriet.
Lånerne har nu i næsten fire år haft begrundet forventning om, at få  

 reservefondsmidlerne udbetalt.
Nykredit valgte imidlertid at lade spørgsmålet  

 afgøre ved domstolene.
Landsretten har givet Nykredit medhold i, at pengene  

 tilhører Nykredit.
Det er en meget markant ændring i den vurdering, øvrige  

 instanser, herunder ikke mindst Finanstilsynet, har anlagt hidtil.
Da der er tale om en sag af dels meget principiel karakter og dels om et  

 meget betydeligt beløb, finder forslagsstillerne det nødvendigt at lade  

 tvisten søge sin endelige afgørelse ved Højesteret.
Tusinder af lånere har  

 haft berettigede forventninger, og også af hensyn til dem må Højesteret  

 afsige kendelse.
Den nuværende regering har anket spørgsmålet om sagsomkostninger i sagen.  

 Det er udtryk for dobbeltmoral, når de mange lånere ikke også får spørgsmålet  

 om reservefondshenlæggelserne endeligt afgjort.
Selv om det er en sag mellem  

 det offentlige og Nykredit, er det i den sidste ende en sag om nogle låneres  

 penge.
 Regeringen har nøglen til at få sagen indbragt for Højesteret, hvorfor  

 dette beslutningsforslag er fremsat.
 Det er ikke meningen, at alle afgørelser af landsretten får mulighed for  

 en ekstra appelinstans i Folketinget forud for indbringelse ved Højesteret.  

 Denne sag er imidlertid så principiel og så omfattende, at Folketinget må  

 gribe til vedtagelse af nærværende beslutningsforslag for at få regeringen  

 pålagt at indbringe sagen for Højesteret.
 Fristen for at indbringe sagen for Højesteret er den 29. november 1994,  

 hvorfor det haster med behandlingen og vedtagelsen af nærværende forslag.
