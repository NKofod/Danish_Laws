 Hermed sendes et antal eksemplarer af direktoratets cirkulære af 20.  

 september 1978 om lægeundersøgelse ved indsættelse i kriminalforsorgens  

 anstalter og arresthusene.
 Cirkulæret træder i kraft den 1. oktober 1978.
 1. I henhold til cirkulærets § 1 skal den indsatte  

 snarest muligt efter indsættelsen møde til konsultation hos institutionens  

 læge, medmindre opholdet må antages at blive af ganske kort varighed.
I tilslutning hertil bemærkes, at det forudsættes, at kun indsatte med en  

 forventet opholdstid på højst 14 dage undtages fra ordningen med fremmøde hos  

 lægen.
Konsultation bør dog gennemføres, såfremt personalet i det enkelte  

 tilfælde skønner, at lægeundersøgelse er påkrævet.
 Man gør opmærksom på, at nyordningen ikke afskærer de indsatte fra at få  

 lægehjælp uafhængigt af konsultationsordningen.
 2. Der vedlægges nogle eksemplarer af  

 »Retningslinier for almindelig lægeundersøgelse ved indsættelse i  

 kriminalforsorgens anstalter og arresthusene«, der er udarbejdet af  

 kriminalforsorgens konsulent i almenlægelige og hygiejniske spørgsmål (* 2).
 3. Såfremt der ved konsultationen fremkommer  

 oplysninger, der kan tale for, at en varetægtsarrestant undergives  

 mentalobservation, skal vedkommende politimyndighed gøres opmærksom herpå.
 4. Undersøgelse for hepatitis (H.A.A.-undersøgelser)  

 kan foretages på det lokale hospital eller på Medicinsk Laboratorium,  

 Adelgade 5-7, 1304 København K., ved at sende ca. 5-6 ml serum i tørt glas.
 5. Institutionerne skal kvartalsvis indberette  

 antallet af foretagne undersøgelser for hepatitis (transaminase og  

 H.A.A.-undersøgelser) til kriminalforsorgens konsulent i almenlægelige og  

 hygiejniske spørgsmål.
Indberetningen skal indeholde den undersøgtes navn, fødselsår og -dato,  

 dato for undersøgelsens foretagelse og undersøgelsesresultatet, såvel  

 positivt som negativt.
Normalværdien for transaminaseundersøgelsen skal  

 anføres, idet der anvendes forskellige metoder i forskellige laboratorier.
 For H.A.A.-undersøgelsernes vedkommende anføres blot, om udfaldet var  

 positivt eller negativt.
 E.B.
J.
Waagensen Kriminalforsorgens anstalter og arrestinspektørerne.
