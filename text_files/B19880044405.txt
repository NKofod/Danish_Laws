 I henhold til § 5, stk. 2, i bekendtgørelse nr. 316 af 15. juni 1988 af  

 lov om frikommuner meddeles:
 § 1.  Undervisningsministeriet har den 7. juli 1988  

 godkendt frikommuneregulativ nr. 8 for Odense Kommune om, at elev- og  

 lærerrepræsentanter gives stemmeret i skolenævnene ved disses behandling af  

 sager i henhold til § 27 i lovbekendtgørelse nr. 492 af 25. juli 1986 om  

 styrelsen af kommuners skolevæsen og af virksomhed efter lov om  

 fritidsundervisning m.v.
 Stk. 2.  Stemmeretten kan udøves ved behandling af  

 sagsområder som nævnt i lovens § 27, stk. 1, 3, 4, 6-10 samt stk. 14-16.
 Stk. 3.  Lærerrepræsentanterne kan endvidere udøve  

 stemmeretten ved behandling af sagsområder som nævnt i lovens § 27, stk. 5.
 Stk. 4.  Ved skolenævnets behandling af øvrige  

 sagsområder i henhold til lovens § 27 deltager elev- og lærerrepræsentanter  

 uden stemmeret.
 § 2.  Frikommuneregulativet indebærer, at følgende  

 bestemmelser ikke gælder for Odense Kommune:
 § 12,  stk. 3, 1. pkt. og § 12, stk. 4, i  

 lovbekendtgørelse nr. 492 af 25. juli 1986 om styrelsen af kommuners  

 skolevæsen og af virksomhed efter lov om fritidsundervisning m.v.
 § 3.  Frikommuneregulativet har virkning fra den 1.  

 august 1988 og gælder til og med 31. juli 1990.
 Stk. 2.  Frikommuneregulativet vil være fremlagt de  

 samme steder som kommunalbestyrelsens mødedagsordener, jf. lov om kommuners  

 styrelse, § 8, stk. 4.
Undervisningsministeriet, Direktoratet for Folkeskolen og Seminarier  

 mv., den 7. juli 1988 P.
M.
V.
E.
B.
