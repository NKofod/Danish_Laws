Skriftlig fremsættelse (20. oktober 2004) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
 Forslag til lov om  

 undersøgelse af behandlingsforløb, hvor psykisk syge begår alvorlig  

 personfarlig kriminalitet.
(Lovforslag nr.
L 41).
 Formålet med lovforslaget er at skabe rammerne for, at det  

 bliver muligt at undersøge en række sager med henblik på at konstatere, om  

 der  

 i disse sager har været en sammenhæng mellem behandlingstilbudet til psykisk  

 syge og den kriminalitet, de pågældende har begået.
Lovforslaget sikrer adgang til at videregive oplysninger om  

 personer, der er idømt en foranstaltning efter straffelovens §§ 68-70,  

 herunder  

 psykiatrisk behandling, for alvorlig personfarlig kriminalitet, f.eks.  

 brandstiftelse, voldtægt eller drab.
Derudover skal personen inden for 6  

 måneder forud for, at det strafbare forhold fandt sted, have været i kontakt  

 med det psykiatriske behandlingssystem.
For denne gruppe skabes der nu hjemmel til, at oplysninger  

 om deres behandlingsforløb kan videregives til en arbejdsgruppe, som bliver  

 nedsat i Sundhedsstyrelsens regi.
Denne arbejdsgruppe har til opgave at  

 samle,  

 analysere, vurdere og formidle viden med henblik på at vurdere, om der i det  

 enkelte behandlingsforløb kunne være handlet anderledes - om der er en  

 sammenhæng mellem behandlingsforløbet og den kriminelle handling.
Alvorlig personfarlig kriminalitet, herunder drab begået af  

 psykisk syge er tragisk for alle parter, først og fremmest for offeret og  

 dettes pårørende, men også for den psykisk syge.
I omtalen af disse sager  

 står  

 billedet indimellem tilbage af et system, som har svigtet.
Det er regeringens  

 ønske med dette lovforslag at skabe mulighed for at udnytte erfaringer fra  

 forløb, som gik galt, til at forsøge at hindre gentagelser.
 Lovforslaget skal således ses som et redskab til  

 kvalitetsudvikling af psykiatrien, inspireret af bestemmelserne om  

 rapportering  

 af utilsigtede hændelser i sygehusvæsenet.
Det arbejde, der igangsættes, skal alene have til formål at  

 virke som et kvalitetsudviklingsredskab.
Det skal ikke have til formål at  

 udpege en person eller en institution i behandlingssystemet, i det sociale  

 system eller andre steder med det formål at placere skyld for et evt.  

 mislykket  

 forløb.
 Lovforslaget er tidsbegrænset til den 30. juni 2010. Dette  

 tidsperspektiv skønnes tilstrækkeligt til at udlede generelle anbefalinger  

 til  

 kvalitetsforbedring af behandlingsforløbene.
 Idet jeg i øvrigt henviser til bemærkningerne til  

 lovforslaget, skal jeg anbefale det til Folketingets velvillige behandling.
