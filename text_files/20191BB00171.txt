Fremsat den 12. maj 2020 af Flemming Møller Mortensen (S), Peter Skaarup (DF), Sofie Carsten Nielsen (RV), Karsten Hønge (SF), Jakob Sølvhøj (EL), Mai Mercado (KF), Pernille Vermund (NB), Ole Birk Olesen (LA), Torsten Gejl (ALT), Aaja Chemnitz Larsen (IA) og  Susanne Zimmer (UFG) Forslag til folketingsbeslutning om sorgorlov, når man mister et barn på 0-18 år (borgerforslag) Man skal have ret til at få sorgorlov i minimum 6 måneder, efter at man har mistet et barn på 0-18 år, uanset årsagen hertil.
Det skal gælde begge forældre, uden man skal til samtaler med en socialrådgiver eller møde op på jobcenteret.
Det er i dag kun muligt at få sorgorlov, hvis barnet er dødt ved fødslen eller dør i de første 7 levemåneder.
Bemærkninger til forslaget Hvorfor er det kun dem, der har mistet et barn ved fødslen eller i barnets første 7 levemåneder, der har ret til sorgorlov i 14 uger? Vi, der har mistet et barn på 1, 5 eller 15 år, har ikke ret til noget som helst.
Hvis vi ikke er så heldige at have orlov i forbindelse med barnets eventuelle sygdom, så er det en almindelig sygemelding, der gælder.
Altså skal man til samtale på jobcenteret og diverse.
Det er ikke lige det, man tænker på, når man har mistet et barn.
Hele verden er kaos.
Man har behov for ro og tid til at sørge over sit tab.
Det er ikke rimeligt, at man allerede 14 dage, efter at man har begravet sit barn, skal møde op på jobcenteret for at fortælle en socialrådgiver, om man kan arbejde eller ej, eller hvorfor man er så psykisk belastet.
Hvis begge forældre fik ro til at bearbejde deres sorg, ville det være muligt stille og roligt at vende tilbage til arbejdsmarkedet.
Det er ikke rart at skulle tvinges til jobprøvning eller praktik, fordi man er i en tid, hvor man ikke kan klare sit normale job.
Det er fremmede mennesker, og det er det sidste, man har brug for i den situation.
Kort og godt vi vil være i fred, indtil vi er klar til at deltage i dagligdagen igen.
For nogle vil det være nok med 3 måneder, andre har behov for 6 måneder, men muligheden skal være der i mindst 6 måneder.
Sorg tager tid, og man kan ikke sætte tid på.
Sorgen forsvinder aldrig, når man mister et barn.
Det gør ondt hver dag.
Skriftlig fremsættelse Flemming Møller Mortensen (S), Peter Skaarup (DF), Sofie Carsten Nielsen (RV), Karsten Hønge (SF), Jakob Sølvhøj (EL), Mai Mercado (KF), Pernille Vermund (NB), Ole Birk Olesen (LA), Torsten Gejl (ALT), Aaja Chemnitz Larsen (IA) og  Susanne Zimmer (UFG):
 Hermed tillader vi os for Folketinget at fremsætte:
Forslag til folketingsbeslutning om sorgorlov, når man mister et barn på 0-18 år (borgerforslag) (Beslutningsforslag nr.
B 171) Der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
Der henvises til folketingsbeslutning af 2. juni 2016 om mulighed for at få borgerdrevne beslutningsforslag behandlet i Folketinget, lov om etablering af en ordning for borgerforslag med henblik på behandling i Folketinget og bekendtgørelse om en ordning for borgerforslag med henblik på behandling i Folketinget.
 Borgerforslaget er oprindelig indgivet Pernille Møller Jensen, Hedensted, som hovedstiller med Dilek Sahin, Aarhus, Mille Nielsen, Samsø, Julie Møller Jensen, Horsens, og Thomas Rasmussen, Norddjurs, som medstillere.
 Fremsættelsen er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse  med intentionerne bag ordningen.
