 I medfør af § 8, stk. 5, og § 44, stk. 2, i lov om lægemidler, jf.  

 lovbekendtgørelse nr. 451 af 6. august 1982, fastsættes:
 § 1.  Det er ikke tilladt private, herunder læger,  

 tandlæger og dyrlæger, at indføre lægemidler fra udlandet, medmindre andet er  

 bestemt i denne bekendtgørelse.
 § 2.  Rejsende kan til kort tids personligt brug til  

 sygdomsforebyggelse eller -behandling her til landet medbringe lovligt  

 indkøbte lægemidler bestemt til human anvendelse.
 Stk. 2.  Ved kort tid forstås højst tre måneder, jf. dog  

 § 4, stk. 2.
 Stk. 3.  Når særlige grunde taler derfor, kan rejsende  

 afkræves dokumentation i form af en skriftlig erklæring fra en læge for, at  

 lægemidlerne skal anvendes af den rejsende personligt til sygdomsforebyggelse  

 eller -behandling.
 § 3.  Lægemidler, der indeholder euforiserende stoffer  

 optaget på liste A i bekendtgørelse om euforiserende stoffer, må ikke  

 indføres, medmindre Sundhedsstyrelsen under ganske særlige omstændigheder og  

 på nærmere fastsatte vilkår meddeler tilladelse hertil, jf. bekendtgørelse om  

 euforiserende stoffer.
§ 4.  En rejsende, som til personligt brug medbringer  

 et lægemiddel, der indeholder andre euforiserende stoffer end de i § 3  

 omhandlede, skal kunne godtgøre sit behov for lægemidlet ved en skriftlig  

 erklæring fra en læge.
Dette gælder ikke, hvis der på lægemidlets pakning  

 findes en apoteksetiket, hvoraf den rejsendes navn og lægemidlets anvendelse  

 og dosering fremgår.
 Stk. 2.  Lægemidler, der er omfattet af stk. 1, må ikke  

 indføres i mængder, der svarer til mere end fem dages forbrug.
 § 5.  Sundhedsstyrelsen kan, når ganske særlige grunde  

 taler derfor, tillade private at indføre lægemidler i tilfælde, der ikke er  

 omfattet af § 2, stk. 1.
 § 6.  Med bøde straffes den, der overtræder § 1.
 § 7.  Bekendtgørelsen træder i kraft den 1. oktober  

 1988.
 Stk. 2.  Bekendtgørelse nr. 542 af 11. december 1979 om  

 privates import af lægemidler ophæves.
Sundhedsstyrelsen, den 8. august 1988 P.
D.
V.
