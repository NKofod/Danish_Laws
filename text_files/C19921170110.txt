Til Politiet og Told- og skatteregionerne Cirkulæreskrivelse om ansvarsforsikring-af køretøjer indregistreret i  

 Kroatien, Slovenien, og Irak.
 Justitsministeriet er af Dansk Forening for International  

 Motorkøretøjsforsiking blevet underrettet om, at Kroatien og Slovenien er  

 optaget som medlemmer i grønkortordningen, samt at Irak er suspenderet fra  

 ordningen indtil videre.
 Førere af køretøjer fra Kroatien og Slovenien kan herefter i hjemlandet  

 tegne et grønt internationalt forsikringskort, der er gyldigt ved kørsel i  

 Danmark.
 Suspensionen af Irak medfører, at grønne forsikringskort udstedt i Irak  

 ikke længere er gyldige.
 Efter § 16, stk. 2, i Justitsministeriets bekendtgørelse nr. 504 af 22.  

 juli 1987 om udenlandske køretøjers adgang til Danmark, som senest ændret ved  

 bekendtgørelse nr. 913 af 18. december 1991, skal told- og skatteregionerne  

 kontrollere, at kroatisk, slovensk og irakisk indregistrerede køretøjer under  

 kørsel i Danmark er omfattet af en gyldig ansvarsforsikring.
 Justitsministeriet skal herefter og efter aftale med Skatteministeriet  

 anmode om, at der ved indpassage af køretøjer fra Kroatien og Slovenien  

 påses, at føreren er i besiddelse af et gyldigt internationalt grønt  

 forsikringskort, og at føreren i modsat fald som betingelse for indrejse i  

 Danmark tegner særskilt dansk grænseforsikringspolice på sædvanlige vilkår.
 Det skal bemærkes, at kontrollen med køretøjer fra andre dele af det  

 tidligere jugoslaviske område, skal foretages i overensstemmelse med de  

 retningslinier, der er angivet i Justitsministeriets cirkulæreskrivelse af  

 30. september 1992. Det skal således fortsat påses, at førere af køretøjer  

 fra disse områder er i besiddelse af et gyldigt internationalt grønt  

 forsikringskort tegnet i et andet grønkort-medlemsland eller en dansk  

 grænseforsikringspolice.
 Tilsvarende anmodes der om, at der ved indpassage af køretøjer fra Irak  

 påses, at føreren er i besiddelse af et gyldigt internationalt grønt  

 forsikringskort tegnet i et andet grønkort-medlemsland eller en dansk  

 grænseforsikringspolice.
 Cirkulæreskrivelsen træder i kraft straks.
P.M.V.
E.B.
