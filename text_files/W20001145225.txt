Kendelse fra Pressenævnet i sag nr.  

 65/2000 Foreningen Pædofilgruppen ved [N] har klaget til  

 Pressenævnet over en udsendelse bragt i Danmarks Radio den 18. april  

 2000, idet man mener, at god presseskik er tilsidesat.
Der er endvidere  

 klaget over, at Danmarks Radio har afvist at bringe et genmæle.
 Det fremgår bl.a. af udsendelsen bragt i Danmarks  

 Radio den 18. april 2000 med overskriften "De farlige frivillige" at:
Speak: " I Danmark accepterer man, at tidligere  

 pædofili-dømte opsøger sportens børn som  

 frivillige ledere, men også den organiserede del har frit spil.
Disse  

 skjulte optagelser er fra et møde i de pædofiles forening.  

 Også her er der forbindelser til idrættens børn og unge.  

 Det vender vi tilbage til senere.
Speak: Hvad de færreste i Danmark ved er, at  

 de pædofile i Danmark har deres egen forening.
Også denne  

 organiserede del af de seksuelle afvigere færdes blandt børn og  

 unge i idrætten.
Disse skjulte optagelser er fra et møde i  

 Foreningen Pædofilgruppen.
Manden midt i billedet optræder i  

 foreningen under dæknavnet [A].
[A]: Forretningsudvalget fungerer ikke rigtigt og  

 har ikke gjort det i lang tid og jeg er den eneste der er tilbage.
De to  

 andre er ikke længere aktive.
 Speak: Foreningen Pædofilgruppen har omkring  

 100 medlemmer, der enten selv er pædofile eller sympatiserer med  

 det".
 Klageren har krævet, at indklagede skal bringe  

 følgende genmæle:
"Udsendelsen giver et falsk indtryk af  

 Pædofilgruppen, og vi skal derfor præcisere, at  

 Pædofilgruppen ikke har forbindelse til sportsklubber eller lignende og  

 intet har at gøre med overgreb mod børn.
Tværtimod  

 søger Pædofilgruppen gennem sit rådgivningsarbejde at  

 forebygge seksuelle overgreb." Klageren har anført, at udsendelsens titel, "De  

 farlige frivillige", indeholder en både tendentiøs og  

 uvederhæftig insinuation rettet mod samtlige pædofile, idet der  

 ikke er noget belæg for en antagelse om, at pædofile ikke kan  

 være sammen med børn uden en hensigt om seksuel samkvem eller om  

 seksuelle overgreb.
Det er endvidere ikke ulovligt at være  

 pædofil eller at arbejde for at fremme en mere nuanceret holdning til  

 pædofili ikke mindst af hensyn til børnene selv.
Hertil kommer,  

 at det ikke er ulovligt for pædofile at dyrke sport i  

 foreningssammenhæng, og at pædofile ikke er farligere end andre  

 befolkningsgrupper.
Pædofile skal dømmes på deres  

 handlinger og ikke på, hvad man tror, de vil gøre.
Klageren har endvidere anført, at det er i strid  

 med god presseskik, når der i udsendelsen bringes optagelser foretaget  

 med skjult kamera fra et møde i klagerens forening.
Det forhold, at en  

 medarbejder hos indklagede uberettiget har skaffet sig adgang til et lukket  

 møde hos klageren og på mødet med skjult kamera har  

 optaget billeder af forskellige personer, herunder af en person, som ikke er  

 pædofil, og som ikke har overtrådt straffeloven, er i strid med  

 god presseskik.
Klageren har tillige anført, at når det i  

 udsendelsen siges, at medlemmer af foreningen har forbindelse til  

 idrættens børn og unge, og når udsendelsens formål  

 er at dokumentere seksuelle overgreb mod børn og unge, kunne man  

 få det indtryk, at foreningen er involveret i sådanne overgreb,  

 hvilket man naturligvis ikke er.
Det er derimod foreningens formål at  

 rådgive pædofile, og foreningens arbejde har derfor lidt ubodelig  

 skade efter udsendelsens brug af skjult kamera, idet de pædofile nu har  

 mistet tilliden til, at klageren kan beskytte deres anonymitet.
På  

 denne baggrund kræver klageren, at indklagede bringer  

 genmælet.
 Indklagede har anført, at programmet belyser, at  

 der inden for idrætten har været problemer, som involverer  

 seksuelt misbrug af børn, ligesom det belyses, at der stort set ikke  

 er nogen kontrol med, hvem der lukkes ind som trænere for børn  

 og unge.
Indklagede har endvidere anført, man ikke finder,  

 at udsendelsens titel er tendentiøs og uvederhæftig.
Udsendelsen  

 belyser nemlig, at der er behov for at drøfte, på hvilke  

 vilkår pædofile kan have adgang til omgang med børn i  

 roller, hvor de optræder uden at andre voksne er tilstede, samtidig med  

 at de over for børnene og de unge har en trænerstatus.  

 Udsendelsen indeholder endvidere eksempler på, at det i nogle  

 tilfælde er gået endog meget galt, hvortil kommer, at  

 europæiske eksperter og rådgivere på området  

 samstemmende maner til stor forsigtighed.
Indklagede har tillige anført, at der bringes  

 optagelser foretaget med skjult kamera fra et lukket møde hos  

 klageren, men at man ikke har tilsidesat god presseskik.
Pædofili er  

 således et emne af stor samfundsmæssig interesse.
Det har  

 endvidere stor samfundsmæssig interesse, når et  

 fremtrædende medlem hos klageren, som har lagt navn til skrivelser, der  

 advokerer for, at visse seksuelle forhold mellem børn og voksne er  

 sunde, samtidig fungerer i tæt kontakt med børn og unge i to  

 idrætsforeninger.
Den pågældende person havde gennem sin  

 advokat nægtet at være medlem hos klageren.
Optagelserne med  

 skjult kamera fra mødet hos klager var eneste mulighed for at  

 dokumentere, at han ikke alene var aktiv i foreningen, men også var  

 eneste medlem af foreningens forretningsudvalg, hvilket næppe kan  

 være tilfældet uden et medlemskab.
I udsendelsen viste man  

 også billeder af den pågældende person i to  

 idrætsklubber, hvilket man gjorde for at dokumentere, at han var aktiv  

 i sammenhæng med børn i idrætten.
Alle billederne blev  

 bragt således, at fuld anonymitet var sikret, idet alle personerne  

 på billederne blev anonymiseret ved hjælp af maskning,  

 altså sløring af billederne.
 Indklagede har herudover anført, at en  

 pædofil ifølge nudansk ordbog er en person med en stærk  

 seksuel dragning mod børn, og at seksuelt samkvem med børn  

 under 15 år er ulovligt.
Indklagede har endelig anført, at man ikke er enig  

 i, at udsendelsen giver indtryk af, at foreningens medlemmer er involveret i  

 seksuelle overgreb mod børn i idrætsforeninger.
Udsendelsen  

 indeholder således ikke faktisk forkerte oplysninger herom, som  

 på nogen måde kan være til skade for klageren, hvorfor man  

 afviser at bringe klagerens genmæle.
 I sagens behandling har følgende  

 nævnsmedlemmer deltaget: Per Sørensen, Bo Maltesen, Tage Clausen  

 og Kirsten Dyregaard.
 Pressenævnet udtaler:
 Pressenævnet finder, at udsendelsens titel "De  

 farlige frivillige" er dækkende for indholdet af udsendelsen.
Det er Pressenævnets opfattelse, at der som  

 udgangspunkt ikke bør bringes optagelser med skjult kamera uden  

 samtykke.
En sådan fremgangsmåde kan kun undtagelsesvis  

 være berettiget efter en nøje afvejning i hvert enkelt  

 tilfælde af den samfundsmæssige interesse i forhold til den  

 enkeltes krav på beskyttelse.
 Pressenævnet finder, at der er en klar  

 samfundsmæssig interesse i offentlig omtale af, at det rent faktisk er  

 muligt at være medlem af Foreningen Pædofilgruppen, som er en  

 forening for pædofile og for folk, som sympatiserer med pædofile,  

 og samtidig være aktiv leder eller træner for børn og  

 unge.
Trods Pressenævnets generelle skepsis over for  

 anvendelse af skjult kamera accepterer nævnet Danmarks Radios  

 redegørelse for, hvorfor det i denne sag var nødvendigt at  

 benytte skjult kamera til belysning af det emne, udsendelsen angik.
Da den  

 maskering, Danmarks Radio har foretaget, er fuldt effektiv, finder  

 nævnet ikke, at Danmarks Radio har tilsidesat god presseskik ved at  

 anvende skjult kamera.
 Da udsendelsen dokumenterer, at et af medlemmerne hos  

 klager er aktiv i flere sportsklubber, og da klageren efter eget udsagn har  

 til formål at rådgive pædofile, finder Pressenævnet  

 ikke, at der i udsendelsen bringes faktisk forkerte oplysninger om klageren,  

 som berettiger klageren til at få bragt et genmæle.
 Afsagt den 30. august 2000.
