 Ministeriet fandt at lovens §5, stk. 1, var til hinder for, at  

 landinspektøren udfører matrikulært arbejde vedrørende ejendomme, der  

 tilhører et interessentskab, som landinspektøren var interessent i.  

 Landinspektøren ejede 1/15 og indskød 125.000 kr.
 I skrivelse af 21.3.1977 har De spurgt, om § 5, stk. 1 i lov nr. 220 af  

 31.5.1968 om landinspektørvirksomhed er til hinder for, at en landinspektør  

 udfører matrikulært arbejde for et interessentskab, hvoraf han som  

 medinteressent ejer 1/15. Det fremgår af et udkast til  

 interessentskabskontrakten, at hver interessent skal indskyde 125.000 kr. i  

 interessentskabet og at dets formål er drift af en nærmere angiven fast  

 ejendom samt drift og investering i enhver form for fast ejendom i øvrigt og  

 investering i værdipapirer og international handel.
 I denne anledning skal man meddele følgende:
 Det fremgår af forarbejderne til lov om landinspektørvirksomhed, at man  

 med bestemmelsen i lovens § 5 har villet hindre, at en praktiserende  

 landinspektør, der er interesseret i køb og salg af udstykningsarealer for  

 egen regning, udfører matrikulære arbejder vedrørende disse arealer, og i det  

 hele taget har villet udelukke en praktiserende landinspektør fra at kunne  

 udføre matrikulært arbejde i tilfælde, hvor landinspektøren er part i sagen.
 I det tilfælde, der omhandles her, har selskabet investering og handel med  

 fast ejendom som formål.
Under hensyn hertil og til det ringe antal medinteressenter og det ikke  

 ubetydelige beløb, som enhver interessent indskyder, finder ministeriet i  

 medfør af landinspektørlovens § 5, stk. 2, at en landinspektør som  

 medinteressent vil have en væsentlig interesse i interessentskabets  

 ejendomme.
Lovens § 5, stk. 1, vil således være til hinder for, at  

 landinspektøren udfører matrikulært arbejde vedrørende ejendommen, der  

 tilhører interessentskabet.
 (* 1) Offentliggjort i tidsskriftet Landinspektøren 28. bind, side 397.
