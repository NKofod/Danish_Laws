Skriftlig fremsættelse (11. maj 2012) Ministeren for by, bolig og landdistrikter (Carsten Hansen) Herved tillader jeg mig for Folketinget at fremsætte:
Forslag til lov om ændring af lov om almene boliger m.v. (Forhøjelse af Landsbyggefondens investeringsramme for 2012 til renovering) (Lovforslag nr.
L 189) Regeringen, Venstre, Dansk Folkeparti, Liberal Alliance og Det Konservative Folkeparti har den 10. maj 2012 indgået aftale om forhøjelse af Landsbyggefondens investeringsramme for 2012 til renovering med henblik på at understøtte beskæftigelsen i 2013-2015 og således, at nedslidte og udsatte boligområder hurtigere kan få et tiltrængt løft.
Nærværende lovforslag udmønter aftalen.
Med forslaget forhøjes investeringsrammen i 2012 med 4.100 mio. kr., således at den i alt udgør 6.803 mio. kr. (2012-priser).
 Lovforslaget har ikke økonomiske konsekvenser for det offentlige.
 Lovforslaget vurderes ikke at have nævneværdige administrative konsekvenser for kommunerne.
Den foreslåede forøgelse af Landsbyggefondens tilsagn vil i en periode øge aktiviteten i bygge- og anlægssektoren.
Forslaget vurderes at styrke beskæftigelsen med 1.500 personer i hvert af årene 2013-2015. Lovforslaget vurderes ikke at have administrative konsekvenser for erhvervslivet eller administrative konsekvenser for borgerne.
 Lovforslaget vurderes ikke at have miljømæssige konsekvenser og indeholder ikke EU-retlige aspekter.
 Det foreslås, at lovændringen træder i kraft den 1. juli 2012.
Lovforslaget er sendt i høring umiddelbart inden fremsættelsen.
Baggrunden herfor er, at boligaftalen først blev indgået den 10. maj 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
