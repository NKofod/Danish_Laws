Vejledning om ansøgning til den midlertidige kompensationsordning for faste omkostninger på Social- og Indenrigsministeriets område til foreninger, selvejende institutioner og fonde m.v., der er i økonomisk krise som følge af Coronavirussygdom 2019 (COVID-19) Ansøgningsfrist den 31. august 2020 INDHOLDSFORTEGNELSE 1 Indledning 2 Ansøgerkreds 3 Tildelingskriterier 4 Udarbejdelse af ansøgning 4.1 Beregningsark 4.2 Revisorerklæring 4.3 Tro og love-erklæring 5 Kontrol og tilbagebetaling 6 Ansøgningsfrist og -procedure 7 Bilagsoversigt 1 Indledning Vejledningen omhandler kompensationsordningen til delvis dækning af faste omkostninger for foreninger, selvejende institutioner og fonde m.v. på Social- og Indenrigsministeriets område, som vedvarende modtager halvdelen eller mere af institutionens ordinære driftsudgifter i offentlige til skud til drift, og som er i økonomisk krise som følge af COVID-19.
2 Ansøgerkreds Ansøgerkredsen er foreninger, selvejende institutioner og fonde m.v., som hører under Social- og Indenrigsministeriets område og er registreret i Det Centrale Virksomhedsregister (CVR).
 Med foreninger, selvejende institutioner og fonde m.v. (i det følgende kaldet institution) menes en privatretlig juridisk person, organiseret som selvejende institution, fond, forening, selskab, organisation eller enkeltmandsvirksomhed, der er registreret i Det Centrale Virksomhedsregister (CVR) senest den 9. marts 2020.
 Institutionen hører under Social- og Indenrigsministeriets område, hvis:
 Social- og Indenrigsministeriet eller dets underordnede myndigheder yder hovedparten af det statslige tilskud til institutionens ordinære driftsudgifter, eller  det statslige driftstilskud fra Social- og Indenrigsministeriet eller dets underordnede myndigheder er udlagt i delegeret tilskudsforvaltning til statslige armslængdeorganer eller en selvejende institution, forening m.v.
 Hvis institutionen modtager kommunale eller regionale, men ikke statslige tilskud til dækning af institutionens ordinære driftsudgifter, fremgår det af en vejledning udstedt af Socialstyrelsen, hvordan institutionen og dennes revisor kan få oplyst, til hvilken myndighed ansøgningen skal indgives.
Institutioner, som modtager 50 pct. eller mere i offentligt tilskud til drift, men som ikke hører under Social- og Indenrigsministeriets område, skal søge kompensation hos det ministerium, institutionen hører under.
Institutioner, som modtager mindre end 50 pct. i offentligt tilskud til drift, skal søge kompensation via Erhvervsstyrelsen, som administrerer den generelle ordning om kompensation for faste omkostninger.
 Ordningen omfatter ikke organer inden for den offentlige forvaltning og institutioner, der primært har et uddannelses- eller undervisningsmæssigt formål, bortset fra højskoler (som skal søge hos det ministerium, institutionen hører under).
 Med organer inden for den offentlige forvaltning menes statslige myndigheder og statsfinansierede selvejende institutioner, der er omfattet af § 2, stk. 1, nr. 1 og 2, i bekendtgørelse om statens regnskabsvæsen m.v., kommuner og regioner, kommunale og regionale organisationer og selskaber m.v., som er oprettet i henhold til lov om kommunernes styrelse, kommunale institutioner, der er registreret under en kommunes CVR-nummer, selvstændige offentlige virksomheder og Danmarks Radio.
3 Tildelingskriterier Der kan søges om kompensation som bidrag til dækning af faste omkostninger i perioden fra og med den 9. marts 2020 til og med den 8. juli 2020.
 Det er en betingelse, at:
 institutionen på grund af udbruddet af COVID-19 har en forventet kommerciel omsætningsnedgang på minimum 35 pct. eller har eller har haft forbud mod at holde åbent  de faste omkostningers andel af de kommercielle indtægters andel af de samlede indtægter udgør mindst 16.666 kr. i perioden 9. marts til 8. juli 2020  institutionens offentlige tilskud til drift udgør halvdelen eller mere og forventes vedvarende at dække halvdelen eller mere af institutionens ordinære driftsudgifter.
Det vil sige tilskud til drift, der med forbehold for vedtagelsen af årlige bevillingslove m.v. i staten og årlige budgetgodkendelser i kommuner og regioner forventes ydet tidsubegrænset eller i en periode på mindst 3 på hinanden følgende regnskabsår.
 Vurderingen af vedvarende beror som udgangspunkt på de seneste 3 regnskabsår, 2018, 2019 og 2020. Hvis institutionen har aflagt seneste årsregnskab og ikke har modtaget vedvarende offentlige tilskud i det seneste regnskabsår og ikke forventes at modtage et offentligt driftstilskud i 2021, der dækker halvdelen eller mere af de ordinære driftsomkostninger, modtager institutionen ikke et vedvarende driftstilskud.
Vurderingen af andelen af det offentlige tilskud tager udgangspunkt i institutionens seneste årsregnskab.
Her skal andelen af offentlige tilskud opgøres i institutionens nettoomsætning i forhold til øvrige indtægter.
Vurderingen foretages på baggrund af institutionens årsregnskab for 2018 og et ledelsesgodkendt budget for 2020. Såfremt den vedvarende andel ændrer sig på grund af, at det offentlige tilskud udløber i indeværende år, skal vurderingen baseres på, om det er sandsynligt, at det offentlige tilskud bliver forlænget på anden vis.
I vurderingen medtages 2019, 2020 og 2021.
 Offentlige tilskud omfatter både projekttilskud, driftstilskud og offentlige tilskud med andre benævnelser, som bærer præg af at være vedvarende finansieringskilder for institutionens virke.
 Enkeltstående projekttilskud fra forskellige offentlige myndigheder på skift til samme eller beslægtede formål, som har en vedvarende karakter, er endvidere omfattet af definitionen.
Tilskud til drift omfatter ikke offentlige køb af varer og ydelser samt anlægstilskud.
Driftstilskud, som er afsat på finansloven eller kommunens budget for næste år, kan indgå i opgørelsen.
 Der ydes ikke kompensation:
 for omkostninger til løn til institutionens ansatte (her henvises til lønkompensationsordningen)  for omkostninger, som godtgøres institution på anden vis, herunder ved tilskud til drift, huslejenedsættelse, forsikringsdækning, andre offentlige refusioner, fondsdonationer, sponsorater m.v., eller ved anden statslig kompensationsordning i anledning af foranstaltninger, som har været nødvendige for at forebygge eller inddæmme udbredelsen af COVID-19  for faste omkostninger i kompensationsperioden, som institutionen med rimelighed kunne have afværget  i det omfang den kommercielle omsætningsnedgang må anses for at være forårsaget af, at institutionen uretmæssigt har undladt at henføre kommerciel omsætning til kompensationsperioden.
Institutionen kan kun få kompensation udbetalt én gang.
Heri kan der både søges om kompensation for en periode med forbud og en periode uden forbud.
 Hvis institutionen ved eller anser det som helt overvejende sandsynligt, at dens offentlige driftstilskud falder til under 50 pct. i de efterfølgende år, skal institutionen søge Erhvervsstyrelsens ordning for lønkompensation, da det offentlige tilskud til institutionens drift derved ikke forventes ydet vedvarende.
4 Udarbejdelse af ansøgning Ansøgningen skal udarbejdes i det ansøgningsskema, der er tilgængeligt på socialstyrelsen.dk eller som kan fås ved henvendelse til Socialstyrelsen.
Ansøgningen skal indeholde følgende oplysninger:
 Omsætning og kommerciel omsætning  Faste omkostninger  Seneste resultat  Forbud mod at holde åbent  Revisorpåtegning  Tro og love-erklæring Institution skal i ansøgningen begrunde, hvorfor den forventede kommercielle omsætningsnedgang skyldes udbruddet af COVID-19.
 Som en del af ansøgningen, skal institutionen udfylde beregningsarket.
 Institutionen skal vedlægge følgende bilag til ansøgningen:
4.1 Beregningsark Vejledning til udfyldelse af beregningsarket fremgår af bilag 1.
 Beregningen af kompensation tager udgangspunkt i den kommercielle omsætningsnedgang og som en andel af faste omkostninger, som institutionen har anvendt og afholdt i Danmark, også selvom den faktiske betaling for omkostningen ikke falder i kompensationsperioden.
 Det beløb, der kompenseres, afhænger af institutionens omsætningsnedgang.
 Kompensationen vil være følgende:
  80 pct. af den kommercielle andel af de faste omkostninger, hvis omsætningsnedgangen har været på 80-100 pct.
  50 pct. af den kommercielle andel af de faste omkostninger, hvis omsætningsnedgangen har været på 60-80 pct.
  25 pct. af den kommercielle andel af de faste omkostninger, hvis omsætningsnedgangen har været på 35-60 pct.
Institutioner, som har eller har haft forbud mod at holde åbent, kompenseres med 100 pct. af institutionens kommercielle andel af de faste omkostninger i det tidsrum, hvor forbuddet er gældende.
Det er en betingelse, at institutionen ikke har haft kommerciel omsætning i denne periode.
 En institution kan maksimalt opnå kompensation på 110 millioner kr. fra denne pulje.
 Kompensationen for faste omkostninger kan ikke overstige den nominelle nedgang i den kommercielle omsætning fra referenceperioden til kompensationsperioden.
Hvis institutionens seneste resultat (årsregnskab) er negativt, reduceres institutionens kompensation for faste omkostninger.
Reduktionen beregnes som en tredjedel af institutionens seneste resultat.
 Hvis denne reduktion udgør mere end 50 pct. af kompensationsbeløbet, kan Socialstyrelsen efter en konkret vurdering af institutionens forventede negative resultat og variable omkostninger i kompensationsperioden fastholde en udbetaling på 50 pct. af kompensationsbeløbet.
 Kompensationen reduceres ikke, hvis:
 institutionens resultat for de 3 regnskabsår med balancedag i 2017, 2018 og 2019 samlet set er positivt, eller institutionens resultat er positivt for hvert af de 3 regnskabsår med balancedag i 2016, 2017 og 2018 og  institutionen kan dokumentere, at det seneste resultat er negativt som følge af ekstraordinære omstændigheder Institutioner kan få kompensation for nedskrivninger på letfordærvelige varer med mindre end 1 måned mellem produktionsdato og udløbsdato, og som ikke egner sig til nedfrysning.
Dette er dog betinget af, at institutionen har begrænset sit tab så vidt muligt.
 Er der behov for det til brug for behandlingen af en ansøgning, indhenter Socialstyrelsen efter det gældende regelgrundlag oplysninger fra andre offentlige myndigheder og relevante offentlige registre m.v.
Ansøgninger af særlig karakter og ansøgninger, hvor der vurderes at være en særlig risiko for, at ansøger ikke er berettiget til den ansøgte kompensation, kan udtages til udvidet sagsbehandling.
Det er f.eks. tilfældet, hvis der ansøges om et højt kompensationsbeløb set i forhold til ansøgerens størrelse og omsætning, og ved atypiske forhold omkring kompensationsbeløbet.
Institutioner, der udtages til udvidet sagsbehandling, kan pålægges at udlevere supplerende oplysninger og dokumentation til brug for afgørelsen.
Institutionen kan endvidere pålægges at fremlægge revisorerklæring om oplysningerne, udarbejdet af en uafhængig, godkendt revisor.
Socialstyrelsen fastsætter en frist for indsendelse af oplysningerne.
4.2 Revisorerklæring Ansøgningen om kompensation skal påtegnes af en revisor.
Det sker ved en erklæring med høj grad af sikkerhed udarbejdet af en uafhængig, godkendt revisor.
Ved udførelse af revisionen skal revisor foretage relevante tilpasninger af handlinger i revisionstandarderne (ISA), som er nødvendige ud fra opgavens omstændigheder.
Ved revision af opgørelsen over seneste resultat som udviser et underskud, skal revisor undersøge, om resultatopgørelsen er i overensstemmelse institutionens bogføring.
Opgørelsen af de realiserede faste omkostninger skal revideres, og det skal undersøges, om opgørelsen af den realiserede omsætning stemmer til institutionens bogføring.
Hvis der foreligger særlige omstændigheder som gør, at der ikke kan gives et retvisende sammenligningsgrundlag, skal revisor undersøge, om resultatopgørelsen er i overensstemmelse med institutionens bogføring og den af ledelsen udarbejdede dokumentation.
 Erklæringen skal opfylde kravene i revisorloven og omfatte:
 En erklæring om, at offentligt tilskud til drift i det senest afsluttede regnskabsår udgjorde halvdelen eller mere af institutionens ordinære driftsudgifter.
Har institutionen ikke afsluttet et regnskabsår, afgives erklæringen på grundlag af perioden fra institutionens stiftelse til og med den 9. marts 2020. Erklæringen om det forventede fremtidige offentlige tilskud skal bero på den definition, som er beskrevet under afsnit 3 i vejledningen.
  En erklæring om opgørelse over institutionens realiserede omsætning i referenceperioden fra 1. april 2019 til og med 31. juli 2019 eller en anden opgørelsesperiode, hvis der foreligger særlige omstændigheder.
  En erklæring om opgørelse over institutionens realiserede faste omkostninger fra 1. november 2019 til og med 29. februar 2020, eller hvis institutionen er stiftet efter den 1. december 2019, fra stiftelsesdatoen til og med den 9. marts 2020.
  En erklæring om opgørelse over seneste resultat, hvis resultatet er negativt.
 Hvis institutionen senest den 8. marts 2020 har aflagt årsregnskab med balancedag den 28. februar 2019 eller senere, anvendes årets resultat i dette årsregnskab  Hvis institutionen ikke kan opgøre seneste resultat efter litra a, og institutionen senest den 8. marts 2020 har aflagt halvårsregnskab med balancedag den 31. august 2019 eller senere, anvendes denne periodes resultat i halvårsregnskabet multipliceret med to, jævnfør dog litra c-d.
  Hvis institutionen ikke kan opgøre seneste resultat efter litra a eller b, og institutionen senest den 8. marts 2020 har aflagt kvartalsregnskab med balancedag den 30. november 2019 eller senere, anvendes denne periodes resultat i kvartalsregnskabet multipliceret med fire, jævnfør dog litra d.
  Hvis institutionen ikke kan opgøre seneste resultat efter litra a-c, skal institutionen opgøre årets resultat for kalenderåret 2019. Institutionen skal opgøre årets resultat i henhold til bilag 2, skema 3 og 4 i årsregnskabsloven.
Omsætning og kommercielle omsætning samt faste omkostninger opgøres ud fra de samme principper som i det seneste godkendte regnskab.
Hvis institutionen ikke tidligere har udarbejdet et regnskab, fordi der er tale om nystartede institutioner, opgøres omsætning om kommercielle omsætning samt faste omkostninger i overensstemmelse med den for institutionen gældende regnskabslovgivning.
Det gælder for både reference- og kompensationsperioden.
Revisor skal forholde sig til, om den anvendte regnskabspraksis er i overensstemmelse med den regnskabspraksis, som ledelsen anvendte i forbindelse med den aflagte årsrapport.
 Hvis der søges om andre typer af faste omkostninger end dem, der er nævnt i beregningsarket, skal revisor erklære sig herom.
 Ved afgivelse af revisorerklæringen finder § 7, stk. 2, i bekendtgørelse om godkendte revisorers erklæringer anvendelse.
 Revisor skal anvende den erklæring vedr. ansøgningstidspunktet, der fremgår af bilag 2. Revisorerklæringen vedlægges ansøgningen.
Dokumentation for afholdte udgifter til revisorerklæring Der ydes godtgørelse for 80 pct. af udgifterne til revisorerklæring i forbindelse med ansøgningen, såfremt institutionens ansøgning udløser kompensation.
Godtgørelsen vedrørende revisorerklæringen kan maksimalt udgøre 16.000 kr. ekskl. moms.
 Dokumentation skal foreligge i form af faktura eller bindende tilbud fra revisor.
 Dokumentationen skal vedlægges ansøgningen.
4.3 Tro og love-erklæring Institutionens bestyrelse eller direktion skal på tro og love erklære, at:
 de afgivne oplysninger i ansøgningen er korrekte  institutionen har betalt eller vil betale den skat for indkomståret 2020, som institutionen er forpligtet til i henhold til gældende internationale aftaler og nationale regler, og at ejerskabsstrukturen ikke er blevet tilrettelagt således, at en legal ejer, der har kontrol med institutionen, er skattemæssigt hjemmehørende i et land, som optræder på EUs liste over lande med skattely.
 Skabelon til tro og love-erklæringen fremgår af bilag 3. Erklæringen vedlægges ansøgningen.
5 Kontrol og tilbagebetaling Institutionen skal senest den 8. december 2020 indsende en revisorerklæring udarbejdet af en uafhængig, godkendt revisor til Socialstyrelsen med følgende indhold:
 Institutionens faktiske omsætning og kommercielle omsætning i kompensationsperioden og  Institutionens faktiske faste omkostninger i kompensationsperioden.
 Hvis det seneste resultat er negativt, skal institutionen yderligere indsende resultat for kompensationsperioden.
Revisor skal anvende den skabelon til revisorerklæring, som fremgår af bilag 2 vedrørende efterreguleringstidspunktet.
De perioder, der er angivet i skabelonen, skal tilpasses.
 Socialstyrelsen kan stille krav om supplerende dokumentation og kan fastsætte en frist for indsendelse af oplysningerne.
 Hvis der er behov for det, indhenter Socialstyrelsen efter det gældende regelgrundlag oplysninger fra relevante offentlige registre, herunder Skatteforvaltningen.
 Socialstyrelsen kan kræve, at institutionen, dens ledelse og den revisor, der har udarbejdet en erklæring i forbindelse med ansøgningen, indsender de oplysninger, som er nødvendige for at dokumentere, at kravene i bekendtgørelsen for faste omkostninger er overholdt.
 Hvis institutionens omsætning, kommercielle omsætning og faste omkostninger i kompensationsperioden, seneste resultat eller øvrige oplysninger angivet i ansøgningen afviger fra det anførte i ansøgningen, træffer Socialstyrelsen på grundlag af den indsendte dokumentation afgørelse om efterregulering af den udbetalte kompensation.
 Efterreguleringen sker i opadgående eller nedgående retning, afhængigt af om institutionens oplysninger har resulteret i, at der er udbetalt en for lav eller for høj kompensation.
 Socialstyrelsen kan kræve den udbetalte kompensation helt eller delvist tilbagebetalt, hvis:
 den foreskrevne dokumentation ikke indsendes inden for den fastsatte frist  dokumentationen vurderes utilstrækkelig  institutionen har afgivet urigtige eller vildledende oplysninger eller har fortiet oplysninger af betydning for sagens afgørelse, herunder for beregningen af kompensationen 6 Ansøgningsfrist og -procedure Ansøgningsfristen er den 31. august 2020. Ansøgninger behandles løbende.
 Institutionen skal være opmærksom på, at:
 institutionen ikke kan eftersende bilag eller ændre i ansøgningen, når den først er indsendt.
Mangler ansøgningen bilag eller anden information, skal der indsendes en ny, komplet ansøgning.
  det altid er den seneste ansøgning, der er sendt til os, der bliver behandlet.
  yderligere materiale, ud over det der er beskrevet i denne ansøgningsvejledning, ikke vil indgå i vurderingen af ansøgningen.
 institutionen selv er ansvarlig for, at ansøgningsskemaet er udfyldt korrekt, og at alle de ønskede bilag er vedhæftet.
Tjek derfor kvitteringsmail, hvor bilag til ansøgningen vil fremgå.
 Det er Socialstyrelsen, der træffer afgørelse om, hvorvidt institutionen er berettiget til kompensation.
 Der udbetales ikke kompensation, hvis den fremsendte dokumentation er utilstrækkelig.
 Kompensationen kan nedsættes helt eller delvist, hvis institutionen ikke har iagttaget sin tabsbegrænsningspligt.
 Udbetaling af kompensation sker direkte til institutionens NemKonto.
Klageadgang Afgørelsen kan påklages til social- og indenrigsministeren.
Klagen skal indgives inden 4 uger efter, at klageren har modtaget meddelelse om afgørelsen.
Klagen skal sendes til Socialstyrelsen, som videresender klagen med sagens akter til social- og indenrigsministeren.
Lovgivning Vejledningen har hjemmel i bekendtgørelse nr. 895 af 16. juni 2020 om kompensation for faste omkostninger på Social- og Indenrigsministeriets område til foreninger, selvejende institutioner og fonde m.v. med primært offentlig finansiering, der er i økonomisk krise som følge af Coronavirussygdom 2019 (COVID-19).
Tekniske problemer i forbindelse med indsendelse af ansøgning Hvis der opleves it-tekniske problemer i forbindelse med indsendelse af ansøgning til puljen, skal institutionen kontakte Tilskudsforvaltning via telefon eller mail inden ansøgningsfristens udløb, og institutionen skal kunne fremvise dokumentation for det it-tekniske problem, for at ansøgningen kan komme i betragtning.
 I særlige tilfælde, hvor Tilskudsforvaltning kontaktes med it-tekniske problemer efter fristens udløb, skal institutionen indsende dokumentation for, at ansøgningen er forsøgt indsendt rettidigt, og at institutionen har haft it-tekniske problemer (som minimum i form af et Skærmbillede af fejlmeddelelsen med synlig dato og klokkeslæt). Henvendelser, som modtages senere end 48 timer efter ansøgningsfristen, vil ikke komme i betragtning.
7 Bilagsoversigt  Bilag 1: Vejledning om udfyldelse af beregningsark.
  Bilag 2: Skabelon til revisorerklæring på hhv. ansøgnings- og efterreguleringstidspunkt.
  Bilag 3: Skabelon til tro og love-erklæring.
