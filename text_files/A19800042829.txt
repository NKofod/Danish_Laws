 Hermed bekendtgøres lov nr. 272 af 4. juni 1970 om  

 værnepligtens opfyldelse ved bistandsarbejde i udviklingslande med de  

 ændringer, der følger af § 40 i lov nr. 213 af 30. maj 1980.
 § 1.  En værnepligtig, der endnu ikke er mødt til  

 værnepligtstjeneste, kan få tilladelse til at opfylde værnepligten ved  

 udførelse af bistandsarbejde i udviklingslande.
 Stk. 2.  Tilladelsen meddeles af indenrigsministeren  

 efter forhandling med udenrigsministeren og forsvarsministeren.
 Stk. 3.  Bistandsarbejdet skal ud over forudgående  

 uddannelse have en varighed af mindst 2 år.
 Stk. 4.  Indenrigsministeren kan efter forhandling med  

 udenrigsministeren og forsvarsministeren bestemme, at værnepligtige læger,  

 der som studerende har forrettet tjeneste ved forsvarets lægekorps'  

 rekrutskole, men som endnu ikke er mødt ved forsvarets underlægeskole, kan  

 opnå tilladelse efter stk. 1.
§ 2.  Udenrigsministeren eller den, han bemyndiger  

 hertil, foretager en bedømmelse af, om ansøgeren er egnet til at udføre  

 bistandsarbejde, som det må forventes, at der i en nærmere fremtid vil blive  

 behov for i udviklingslande.
Bemyndigelsen kan gives til en privat  

 organisation.
 Stk. 2.  Ansøgeren skal deltage i de prøver, der  

 iværksættes til brug for bedømmelsen.
 Stk. 3.  Såfremt en ansøger ikke er egnet til bedømmelse  

 og han ikke tilbagekalder sin ansøgning, meddeler vedkommende minister, jfr.  

 § 27 i værnepligtsloven, såfremt beredskabsmæssige hensyn ikke taler herimod,  

 ham udsættelse med værnepligtstjeneste, dog højst i et tidsrum af 14 måneder.  

 Dette gælder dog kun, hvis den pågældende ikke tidligere har opnået  

 udsættelse af denne grund.
 § 3.  Tilladelse i henhold til § 1 bortfalder, såfremt  

 påbegyndelse af forudgående uddannelse eller udsendelse til bistandsarbejde  

 ikke har fundet sted inden et år efter udløbet af det halvår, hvori  

 tilladelse er meddelt, eller såfremt den værnepligtige er udeblevet fra  

 indkaldelse til uddannelse eller fra udsendelse til bistandsarbejde.  

 Tilladelsen bortfalder endvidere, såfremt uddannelsen afbrydes.
Stk. 2.  Indenrigsministeren kan dog efter forhandling  

 med udenrigsministeren og forsvarsministeren bestemme, at tilladelsen ikke  

 bortfalder, eller at den værnepligtige kun skal indkaldes til den  

 værnepligtstjeneste, som han er udskrevet eller overført til, i et kortere  

 tidsrum end efter de almindelige regler.
Ved afgørelsen skal der navnlig  

 tages hensyn til, om bortfaldsgrunden beror på den værnepligtiges egne  

 forhold.
§ 4.  Udføres der ikke bistandsarbejde i mindst 2 år,  

 afgør værnepligtsnævnet, om og i hvilket tidsrum den pågældende skal  

 indkaldes til den værnepligtstjeneste, som han er udskrevet eller overført  

 til.
Ved afgørelsen skal der navnlig tages hensyn til, om afbrydelsen af  

 bistandsarbejdet beror på den værnepligtiges egne forhold.
 Stk. 2.  Ved behandlingen af de i stk. 1 nævnte sager  

 tiltrædes værnepligtsnævnet af en af udenrigsministeren udpeget tilforordnet.
 Stk. 3.  Nævnets afgørelser efter stk. 1 kan ikke  

 indbringes for anden administrativ myndighed.
 § 5.  Udenrigsministeren fastsætter regler for  

 karakteren af bistandsarbejdet og den forudgående uddannelse, herunder  

 betingelserne for, hvornår bistandsarbejdet eller uddannelsen kan afbrydes.  

 Ministeren fastsætter endvidere regler med hensyn til indkvartering,  

 forplejning, lønning m. v., som skal gælde for de værnepligtige under  

 udsendelsen og den forudgående uddannelse.
 Stk. 2.  Udenrigsministeren kan bemyndige en privat  

 organisation til at administrere regler udstedt i medfør af stk. 1.
 § 6.  For værnepligtige, der har opnået tilladelse  

 efter § 1, forlænges den i værnepligtsloven fastsatte højeste alder for  

 indkaldelse til værnepligtstjeneste med 2 år.
 Stk. 2.  I øvrigt er de i stk. 1 nævnte værnepligtige,  

 hvor denne lov ikke bestemmer andet, omfattet af reglerne i værnepligtsloven.
 Stk. 3.  Bestemmelserne i lov om social bistand om hjælp  

 til værnepligtige, der gør tjeneste i forsvaret, samt bestemmelserne i lov om  

 erstatning til skadelidte værnepligtige m. fl. gælder også for værnepligtige,  

 der opfylder værnepligten ved bistandsarbejde i udviklingslande.
§ 7.  Indenrigsministeren kan fastsætte regler for  

 behandlingen af ansøgninger efter loven.
Det kan i reglerne fastsættes, at  

 ansøgning senest skal være indgivet en vis tid efter, at den værnepligtige  

 har modtaget indkaldelsesordre til værnepligtstjeneste.
Det kan endvidere  

 bestemmes, at ansøgninger fra værnepligtige, hvem tilladelse efter § 1  

 tidligere er nægtet, skal afvises uden fornyet prøvelse.
 § 8.  Loven træder i kraft den 1. september 1970 og  

 anvendes på de værnepligtige, der er indkaldt til møde ved det militære  

 forsvar, civilforsvaret eller civilt arbejde den 1. januar 1971 eller senere.
Stk. 2.  Indenrigsministeren kan efter forhandling med  

 udenrigsministeren og forsvarsministeren efter ansøgning fritage personer for  

 værnepligt, hvis de inden den 1. januar 1971 i medfør af lovgivningen om  

 udsendelse af frivillige til udviklingslandene har udført bistandsarbejde i  

 mindst 2 år.
Det samme gælder personer, som inden den 1. januar 1971 er  

 udsendt til sådant arbejde, når de har udført dette arbejde i mindst 2 år.
---- Lov nr. 213 af 30. maj 1980, hvis § 40 ændrer affattelsen af §§ 1-8,  

 indeholder følgende ikrafttrædelsesbestemmelse:
 § 38.  Loven træder i kraft 1. januar 1981.
