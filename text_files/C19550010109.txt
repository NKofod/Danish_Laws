 Hoslagt fremsendes et antal eksemplarer af udenrigsministeriets  

 bekendtgørelse af 13. juni 1955 om noteveksling mellem Danmark og Det  

 Forenede Kongerige Storbritannien og Nordirland om udvidelse af  

 overenskomsten af 27. marts 1950 til undgåelse af dobbeltbeskatning.
 I henhold til nævnte bekendtgørelse er den omhandlede overenskomst udvidet  

 til at gælde i forholdet til følgende britiske områder:
Aden, Antigua, Barbados, Britisk Honduras, Protektoratet de britiske Salomonøer, Cypern, Dominica, Falklandsøerne, Fijiøerne, Gambia, Gilbert og Ellice øerne, Guldkysten, Jamaica, Forbundet af Malaystater, Mauritius, Montserrat, Nigeria, Nord Borneo, St.
Christopher, Nevis og Anguilla, St.
Lucia, St.
Vincent, Seychellerne, Sierra Leone, Singapore, Trinidad og Tobago, Jomfruøerne.
 Den dansk-britiske overenskomst skal herefter med de ændringer, der er  

 omhandlet i notevekslingens tillæg afsnit III og som nærmere omtales straks  

 nedenfor, finde anvendelse med hensyn til hvert enkelt af forannævnte  

 områder, som om overenskomsten var indgået mellem Danmark og regeringen i  

 vedkommende område.
 Ved overenskomstens udvidelse til de nævnte områder er alle henvisninger  

 til "rente" ("renter") i artikel VIII og IX udgået, og  

 ordene "skal være fritaget for tillægsskat i Det forenede  

 Kongerige" i artikel VII, 1, (a) erstattes af "skal ikke kunne  

 beskattes i det pågældende område efter en højere skattesats end den, der  

 anvendes overfor et selskab".
Den i bestemmelserne i overenskomstens artikel VIII og IX foretagne  

 ændring medfører, at her i landet hjemmehørende skattepligtige, der oppebærer  

 de i de anførte artikler omhandlede renter fra de pågældende områder, foruden  

 at blive beskattet her i landet af disse renter tillige vil kunne beskattes i  

 kildelandet.
Den eventuelt herved opståede dobbeltbeskatning af  

 renteindtægter vil være at undgå ved anvendelse af credit-reglen i  

 overenskomstens artikel XVII (3).
 Den i overenskomstens artikel VII, 1, (a) skete ændring er derimod uden  

 betydning for overenskomstens praktisering her i landet.
 Den dansk-britiske overenskomst er bortset fra de foran nævnte enkelte  

 ændringer uændret udvidet til også at gælde i forholdet til de omhandlede  

 områder, og der kan derfor iøvrigt med hensyn til praktiseringen af  

 udvidelsen ganske henvises til de i skattedepartementets cirkulære nr. 120 af  

 11. juni 1951 indeholdte bestemmelser for gennemførelsen af den  

 dansk-britiske overenskomst af 27. marts 1950.
 Udvidelsen træder i kraft for det enkelte områdes vedkommende fra og med  

 det skatteår, der begynder den dato, der i rubrik 3 i notevekslingens tillæg  

 afsnit I er anført ud for navnet på det pågældende område og omfatter de i  

 samme afsnits rubrik 2 omhandlede skatter.
 For Danmarks vedkommende træder udvidelsen i kraft fra og med skatteåret  

 1954-55, og omfatter de samme skatter som omhandlet i overenskomstens artikel  

 I, 1, (a), jfr. skattedepartementets cirkulære af 11. juni 1951, afsnit I.
Under hensyn hertil vil der, når skatteansættelser eller skatteberegninger  

 for dette skatteår og for skatteåret 1955-56 er foretaget i strid med  

 overenskomstens bestemmelser blive spørgsmål om genoptagelse af de pågældende  

 ansættelser.
For så vidt begæring om regulering af skatteansættelser eller  

 skatteberegninger for skatteåret 1954-55 i overensstemmelse med  

 overenskomstens bestemmelser allerede er fremsat eller fremsættes af  

 vedkommende skattepligtige inden 31. august 1955, bemyndiges skatterådene  

 herved til at genoptage vedkommende ansættelser til fornyet behandling uden  

 forud indhentet bemyndigelse fra statens ligningsdirektorat.
Fremkommer  

 begæringen først efter nævnte tidspunkt, vil bemyndigelse til ansættelsernes  

 genoptagelse være at indhente på sædvanlig måde.
 Tvivlsspørgsmål med hensyn til udvidelsens praktisering vil være at  

 forelægge skattedepartementet.
 Skattedepartementet, den 16. juni 1955.
Hans P.
Gøtrik.
