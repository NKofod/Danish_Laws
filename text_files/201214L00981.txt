Betænkning afgivet af Socialudvalget den 23. maj 2013 Betænkning over I.
Forslag til lov om socialtilsyn II.
Forslag til lov om ændring af lov om social service, lov om retssikkerhed og administration på det sociale område og lov om forpligtende kommunale samarbejder (Konsekvensændringer som følge af lov om socialtilsyn m.v.) [begge af social- og integrationsministeren (Karen Hækkerup)]:
1. Ændringsforslag Social- og integrationsministeren har stillet 3 ændringsforslag til lovforslag nr.
L 205 og 8 ændringsforslag til lovforslag nr.
L 206.
2. Udvalgsarbejdet Lovforslagene blev fremsat den 10. april 2013 og var til 1. behandling den 16. april 2013. Lovforslagene blev efter 1. behandling henvist til behandling i Socialudvalget.
Møder Udvalget har behandlet lovforslagene i 1 møde.
Høring Udkast til lovforslagene har inden fremsættelsen været sendt i høring, og social- og integrationsministeren sendte den 22. januar 2013 disse udkast til udvalget, jf.
SOU alm. del  bilag 142. Den 10. april 2013 sendte social- og integrationsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig borgerhenvendelse.
 Social- og integrationsministeren forventes over for udvalget at kommentere den skriftlige henvendelse inden 2. behandling.
Spørgsmål Udvalget har stillet 1 spørgsmål til L 205 til social- og integrationsministeren til skriftlig besvarelse, som forventes besvaret inden 2. behandling.
3. Indstillinger og politiske bemærkninger Udvalget indstiller lovforslagene til vedtagelse med de stillede ændringsforslag.
 Udvalget bemærker følgende:
Der er i lovforslaget krav om mindst ét årligt tilsynsbesøg.
Social- og integrationsministeren har oplyst, at der er tale om et minimumskrav, der skal sikre, at alle tilbud får tilsynsbesøg mindst én gang årligt.
Det er ikke en angivelse af en norm for et ordinært tilsyn.
Det enkelte socialtilsyn skal konkret vurdere behovet for antallet af tilsynsbesøg, og om besøgene skal være anmeldte eller uanmeldte.
 Der er desuden i lovforslaget en udtrykkelig pligt for tilsynet til at aflægge såvel anmeldte som uanmeldte tilsynsbesøg, hvorfor tilsynet ikke lever op til lovkravene, hvis der aldrig eller sjældent gennemføres uanmeldte tilsynsbesøg.
 Udvalget konstaterer med tilfredshed, at tilsynskommunerne over for Social- og Integrationsministeriet har tilkendegivet, at de forventer at tilrettelægge tilsynsopgaven således, at tilsynet gennemføres ved hjælp at såvel anmeldte som uanmeldte tilsynsbesøg.
 Der er enighed i udvalget om, at det er meget positivt for implementeringen af reformen, at kommunerne tager ansvaret og giver udtryk for et højt ambitionsniveau for reformen.
Dansk Folkepartis medlemmer af udvalget ser frem til at tilsynsreformen bliver implementeret i dansk lovgivning, da der desværre gennem de senere år har været mangler på området for tilsyn med anbragte borgere.
Det må vi som politikere beklage dybt, selv om det ikke er tilstrækkeligt for de mennesker, der er blevet svigtet.
Det, man fra hvert sit fundament kan gøre for at udbedre skaderne, er at udvise vilje til handling, så forholdene ændres og forbedres.
Det er Dansk Folkepartis forventning, at denne reform ikke bare vil gøre en forskel for mennesker, der er anbragt i dag, men også for dem, som vi ved vil blive anbragt fremover.
Anbringelser uden for eget hjem er ikke noget, vi kan undgå, men når det skal ske, skal der være sikkerhed for, at de mennesker, som er involveret, tilbydes de bedst tænkelige forhold.
Ofte er det borgere, som allerede er blevet svigtet og op til flere gange af dem, der egentlig skulle passe bedst på dem.
Når så det sker, skal de ikke udsættes for yderligere svigt fra myndighederne og de institutioner, som de er anbragt og bor på.
Det er Dansk Folkepartis håb, at der med reformen vil komme mærkbare og synlige forbedringer, men da man ikke kan vide, om der er områder, som på sigt viser sig ikke at være tilstrækkeligt justeret og ændret, vil Dansk Folkeparti følge området nøje og lave yderligere tiltag, hvis det skønnes nødvendigt.
Det skylder vi de borgere, der er udsatte, og som har oplevet omsorgssvigt.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag til I.
Forslag til lov om socialtilsyn Til § 13 Af social- og integrationsministeren, tiltrådt af udvalget:
 1) I stk. 2, nr. 5, ændres »hvorledes der skal forholdes med« til: »hvorledes tilbuddet skal forholde sig med hensyn til«.
[Sproglig korrektion] Til § 23 2) Efter stk. 4 indsættes som nyt stykke:
»Stk. 5. Socialtilsynet kan i 2014 og 2015 indregne udgifter til etablering af tilsynsvirksomheden afholdt inden lovens ikrafttræden i de objektive finansieringsandele, jf. stk. 2.« Stk. 5 bliver herefter stk. 6.
[Hjemmel for socialtilsynene til at få udgifter dækket til etablering af tilsynsvirksomheden] 3) I stk. 5, der bliver stk. 6, indsættes efter »finansieringsandelene«: »samt om indregning af etableringsudgifter, jf. stk. 5«.
[Konsekvens af ændringsforslag nr. 2] Bemærkninger Til nr. 1 Ændringsforslaget til § 13, stk. 2, nr. 5, indeholder alene en sproglig korrektion. Ændringsforslaget indeholder ingen materielle ændringer.
Til nr. 2 og 3 Ændringsforslaget stilles som følge af en henvendelse fra de fem tilsynskommuner om muligheden for at få dækket de udgifter, som de har til etablering af de fem tilsynsenheder forud for lovens foreslåede ikrafttræden den 1. januar 2014.
 De fem socialtilsyn varetager en kommunal opgave for alle landets kommuner, og det grundlæggende princip bag finansieringen af socialtilsynene er, at deres virksomhed finansieres af alle kommuner i fællesskab via objektiv finansiering og takster.
Tilsynsreformens gennemførelse er afhængig af, at socialtilsynene er funktionsdygtige allerede fra lovens ikrafttræden.
Det kræver grundig forberedelse og afholdelse af en række udgifter.
Med ændringsforslaget til § 23 foreslås det derfor, at socialtilsynene får mulighed for at indregne deres udgifter til etablering af tilsynsvirksomheden i de objektive finansieringsandele for 2014 og 2015. Dermed sikres det, at etableringsudgifterne fordeles på alle de kommuner, der er omfattet af det pågældende socialtilsyn, efter objektive kriterier.
 Med ændringsforslaget foreslås det samtidig, at der fastsættes nærmere regler i en bekendtgørelse om, hvilke typer af etableringsudgifter socialtilsynene kan indregne, og i hvilket omfang.
Ændringsforslag til II.
Forslag til lov om ændring af lov om social service, lov om retssikkerhed og administration på det sociale område og lov om forpligtende kommunale samarbejder (Konsekvensændringer som følge af lov om socialtilsyn m.v.) Til § 1 Af  social- og integrationsministeren, tiltrådt af udvalget:
 1) Efter nr. 4 indsættes som nyt nummer:
 »01. § 14, stk. 1, affattes således:
»Social- og integrationsministeren samler og formidler oplysninger om kommunale, regionale og private tilbud omfattet af § 4 i lov om socialtilsyn og om kommunale, regionale og private tilbud efter denne lovs §§ 32, 36, 103 og 104 i en landsdækkende oversigt (Tilbudsportalen).«« [Teknisk ændring] 2) Efter nr. 6 indsættes som nye numre:
 »02. I § 52, stk. 3, nr. 4, ændres »§ 66, nr. 1, 5 og 6,« til: »§ 66, stk. 1, nr. 1, 5 og 6,«.
03. I § 52, stk. 3, nr. 5, ændres »§ 66, nr. 1-3, 5 og 6« til: »§ 66, stk. 1, nr. 1-3, 5 og 6«.« [Konsekvens af lovforslagets § 1, nr. 7] 3) I den under nr. 8 foreslåede § 66 a udgår i stk. 2, 2. pkt., »godkendt efter stk. 2«.
[Teknisk ændring] 4) I den under nr. 8 foreslåede § 66 a  ændres i stk. 3 »sikre, at plejefamilien gennemfører« til: »tilbyde plejefamilien«.
[Teknisk ændring] 5) Efter nr. 8 indsættes som nye numre:
 »04. I § 68 b, stk. 2, 2. pkt., ændres »§ 66, nr. 1-3,« til: »§ 66, stk. 1, nr. 1-3,«.
05. I § 76, stk. 6, 1. pkt., ændres »§ 66, nr. 4,« til: »§ 66, stk. 1, nr. 4,«.« [Konsekvens af lovforslagets § 1, nr. 7] 6) Efter nr. 9 indsættes som nyt nummer:
»06. I § 123 c, stk. 1,  ændres »§ 66, nr. 5 og 6,« til: »§ 66, stk. 1, nr. 5 og 6,«.« [Konsekvens af lovforslagets § 1, nr. 7] 7) I den under nr. 12 foreslåede affattelse af § 136, stk. 1,  ændres i 1. pkt. »jf. § 2 i lov om socialtilsyn« til: »jf. § 148 a i denne lov eller § 2 i lov om socialtilsyn«.
[Teknisk ændring] Ny paragraf 8) Efter § 1 indsættes som ny paragraf:
»§ 01 I lov nr. 495 af 21. maj 2013 om ændring af lov om social service og lov om retssikkerhed og administration på det sociale område (Kriminalpræventive sociale indsatser) foretages følgende ændringer:
 1. I § 1, nr. 14, ændres i § 137 e, stk. 2 og 3, § 137 f, stk. 2, 2. og 3. pkt., og stk. 4, og § 137 m, stk. 1, 2. pkt.,  »§ 66, nr. 5 og 6,« til: »§ 66, stk. 1, nr. 5 og 6,«.
 2. I § 1, nr. 14, affattes § 137 m, stk. 3, således:
»Stk. 3. Lederen af anbringelsesstedet, jf. § 66, stk. 1, nr. 5 og 6, og boformen, jf. § 108, eller lederens stedfortræder skal ved månedens udgang sammen med sine kommentarer indsende kopi af registreringerne, jf. stk. 1, til den kommunalbestyrelse, der har pligt til at yde hjælp, jf. §§ 9 og 9 a i lov om retssikkerhed og administration på det sociale område, og til det socialtilsyn, der fører driftsorienteret tilsyn med anbringelsesstedet eller boformen, jf. § 2 i lov om socialtilsyn.
Ved indgreb, der er eller har været iværksat i et kommunalt eller regionalt tilbud, skal lederen eller dennes stedfortræder desuden orientere den kommunale eller regionale driftsherre om indgrebet.«« Bemærkninger Til nr. 1 Ændringsforslaget til § 14, stk. 1, i lov om social service er en konsekvens af de ændringer, der foretages med forslagene indeholdt i L 205 og L 206 om de nye socialtilsyn.
Det er et centralt led i tilsynsreformen, at de tilbud, der er omfattet af de nye socialtilsyn, registreres på Tilbudsportalen.
For så vidt angår disse tilbud, foreslås det derfor, at der i § 14, stk. 1, i lov om social service om, hvilke tilbud, der skal registreres på Tilbudsportalen, henvises til den bestemmelse i lov om socialtilsyn, der beskriver socialtilsynenes anvendelsesområde, jf. § 4. Derudover nævnes specifikt de typer af tilbud, som ikke er omfattet af socialtilsynene, men som skal optages på Tilbudsportalen allerede efter den gældende formulering af § 14, stk. 1. For så vidt angår de tilbud, der er omfattet af § 4 i lov om socialtilsyn, vil langt størstedelen af disse allerede skulle registreres på Tilbudsportalen efter de gældende regler.
Til nr. 2, 5 og 6 Der er alene tale om tekniske konsekvensændringer som følge af lovforslagets § 1, nr. 7.
Ved lovforslagets § 1, nr. 7 indsættes et stk. 2 i den foreslåede affattelse af § 66 i lov om social service, således at § 66 i loven nu foreslås at indeholde to stykker.
Som konsekvens heraf foreslås det at ændre henvisningen til § 66 i § 52, stk. 3, nr. 4 og 5, § 68 b, stk. 2. 2. pkt., § 76, stk. 6, 1. pkt., og § 123 c, stk. 1, til § 66, stk. 1.
Til nr. 3 Ændringen er alene en teknisk konsekvensændring.
 I den foreslåede § 66 a, stk. 2, jf. forslagets § 1, nr. 8, er det angivet, at netværksplejefamilier skal være godkendt efter stk. 2. Ordene »godkendt efter stk. 2« er imidlertid overflødige og foreslås derfor at udgå.
Til nr. 4 Med ændringsforslaget til § 66 a, stk. 3, jf. lovforslagets § 1, nr. 8, foreslås det, at den kommunalbestyrelse, der godkender en plejefamilie som konkret egnet, skal tilbyde plejefamilien et kursus i at være plejefamilie i stedet for at sikre, at plejefamilien gennemfører et kursus i at være plejefamilie. Ændringen er alene en teknisk ændring og konsekvens af § 5, stk. 7, i forslag til lov om socialtilsyn i L 205. Bestemmelsen i § 5, stk. 7, L 205 indebærer, at det socialtilsyn, der er ansvarlig for at godkende en plejefamilie som generelt egnet, skal tilbyde plejefamilien et introduktionskursus i at være plejefamilie i stedet for at sikre, at plejefamilien gennemfører det.
Hvis plejefamilien ikke ønsker at modtage kurset, kan socialtilsynet undlade at godkende plejefamilien.
 Med ændringsforslaget sikres det alene, at der er overensstemmelse med ordlyden i den foreslåede § 66 a, stk. 3, i lov om social service om i forbindelse med godkendelsen at tilbyde plejefamilien et kursus i at være plejefamilie og § 5, stk. 7, i forslag om lov om socialtilsyn.
Til nr. 7 Ændringsforslaget til § 1, nr. 12, om indsættelse af en henvisning til § 148 a i lov om social service om det driftsorienterede tilsyn i lovens § 136, stk. 1, er en teknisk ændring, der skal sikre, at indberetninger om magtanvendelse foretaget i tilbud, der ikke er omfattet af socialtilsynet, jf. § 4, stk. 1, i forslag til lov om socialtilsyn L 205, også bliver sendt til den kommunalbestyrelse, der fører driftsorienteret tilsyn med det pågældende tilbud, jf. § 148 a i lov om social service.
Til nr. 8 Ad § 01, nr. 1 I lov om ændring af lov om social service og lov om retssikkerhed og administration på det sociale område. (Kriminalpræventive sociale indsatser), jf. lovforslag nr.
L 160 som vedtaget af Folketinget ved 3. behandling den 14. maj 2013, er der i lovens § 1, nr. 14, i § 137 e, stk. 2 og 3, i § 137 f, stk. 2 og 4, og i § 137 m, stk. 1, 2. pkt., i lov om social service henvist til lovens § 66, nr. 5 og 6.
Ændringsforslaget til § 1, nr. 14, i loven er alene en teknisk konsekvensændring, som følge af at der ved lovforslagets § 1, nr. 7 i L 206 indsættes et stk. 2 i servicelovens § 66, således at servicelovens § 66 foreslås at indeholde to stykker.
Som konsekvens heraf foreslås det at ændre henvisningerne til § 66, nr. 5 og 6, i § 137 e, stk. 2 og 3, i § 137 f, stk. 2 og 4, og i § 137 m, stk. 1, 2. pkt., i lov om social service i lovens § 1, nr. 14, til § 66, stk. 1, nr. 5 og 6.
Ad § 01, nr. 2 Ændringsforslaget til § 1, nr.14, om en ny affattelse af § 137 m, stk. 3, om indberetning om indgreb i lov om ændring af lov om social service og lov om retssikkerhed og administration på det sociale område. (Kriminalpræventive sociale indsatser) er en konsekvens af, at det driftsorienterede tilsyn med bl.a. anbringelsessteder efter servicelovens § 66, stk. 1, nr. 5 og 6, og boformer efter lovens § 108 overgår til de nye socialtilsyn, jf. forslag til lov om socialtilsyn L 205, samt af, at indberetninger om magtanvendelse efter serviceloven fremover skal sendes både til borgerens handlekommune og til socialtilsynet samt til orientering til en eventuel kommunal eller regional driftsherre, jf. lovforslagets § 1, nr. 9 og 12, i L 206.
 Med ændringsforslaget sikres det, at indberetninger om indgreb efter § 137 gj i kapitel 24 a i lov om social service sker på samme måde som indberetninger om magtanvendelse efter kapitel 24 i lov om social service, og at de ansvarlige myndigheder for både det personrettede og det driftsorienterede tilsyn samt driftsherren får mulighed for at reagere i forhold til de foretagne indgreb.
Orla Hav (S) Maja Panduro (S) Jacob Bjerregaard (S) Jens Joel (S) Karen J.
Klint (S) Rasmus Horn Langhoff (S) Julie Skovsby (S) Marlene Borst Hansen (RV) Liv Holm Andersen (RV) Uffe Elbæk (RV) Pernille Vigsø Bagge (SF) Anne Baastrup (SF) fmd.
Karina Lorentzen Dehnhardt (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Louise Schack Elholm (V) Karen Ellemann (V) Sophie Løhde (V) Eyvind Vesselbo (V) Fatma Øktem (V) Karin Nødgaard (DF) René Christensen (DF) Karina Adsbøl (DF) Mette Hjermind Dencker (DF) Simon Emil Ammitzbøll (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 205 Bilagsnr.
Titel Oversigt over spørgsmål og svar vedrørende L 205 Oversigt over bilag vedrørende L 206 Bilagsnr.
