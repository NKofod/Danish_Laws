 (Til politimestrene, politidirektøren i København og Københavns  

 magistrat).
 Næringslov nr. 601 af 10. december 1975 træder i kraft den 1. januar 1976.  

 Loven træder i stedet for næringslov nr. 212 af 8. juni 1966 som ændret ved  

 lov nr. 516 af 28. november 1969 og lov nr. 80 af 19. marts 1975.
 Næringslovens område er uændret, men loven afviger fra næringsloven af  

 1966 særlig ved, at der ikke længere kræves næringsbrev til virksomhed som  

 handlende, håndværker og industridrivende samt som speditør og som vognmand.  

 I forhold til næringsloven af 1966 er der i loven af 1975 - bortset fra  

 enkelte mindre væsentlige justeringer, der er omtalt nedenfor - alene  

 foretaget sådanne ændringer, der skyldes bortfaldet af næringsbrev for de  

 nævnte næringer.
 Nedenfor redegøres for retstilstanden efter den nye lov.
I.
Handlende, håndværker og industridrivende, speditør og vognmand.
1. Enhver person, der opfylder de i næringslovens § 2,  

 stk. 1, nævnte betingelser (dansk indfødsret, bopæl i Danmark og myndighed),  

 har ret til at drive næring som handlende, håndværker og industridrivende  

 samt som speditør og som vognmand.
Aktieselskaber og anpartsselskaber har ret  

 til at drive disse næringer, når de er registreret i aktieselskabs-registeret  

 eller er anmeldt til dette som værende under stiftelse, jfr. lovens § 5, stk.  

 1. For andre selskaber kræves efter lovens § 5, stk. 3, at direktørerne og  

 flertallet af bestyrelsesmedlemmerne opfylder betingelserne i § 2, jfr. § 3.
 Udover de anførte almindelige betingelser kan der i speciallovgivningen  

 være eller blive stillet yderligere krav for adgangen til at drive den  

 pågældende næring.
Der er for disse næringer ikke efter næringsloven selvstændig  

 anmeldelsespligt, idet der i almindelighed er pligt for næringsdrivende til i  

 medfør af anden lovgivning at foretage anmeldelse til offentlige registre,  

 først og fremmest toldvæsenets virksomhedsregister, kildeskattedirektoratets  

 register over indeholdelsespligtige arbejdsgivere og ATPs  

 arbejdsgiverregister.
Ved lov nr. 151 af 24. april 1975 om erhvervsregistret  

 er oprettet et centralt erhvervsregister, der administreres af Danmarks  

 Statistik.
Erhvervsregistret, der overvejende bygger på oplysninger fra de  

 nævnte registre, kan til offentlige myndigheder og i begrænset omfang til  

 private give visse oplysninger om de registrerede virksomheder.
 2. Udlændinge, der opfylder de øvrige betingelser i  

 næringslovens § 2 og har statsborgerret i et af de lande, der er nævnt i  

 handelsministeriets bekendtgørelse nr. 622 af 12. december 1975 om  

 udlændinges ret til næringsudøvelse, har umiddelbar ret til at drive næring  

 som handlende, håndværker og industridrivende samt som speditør og vognmand.  

 Det er en betingelse, at den pågældende har arbejds- og opholdstilladelse,  

 der giver ret til at drive selvstændig virksomhed.
3. For andre udlændinge kræves efter næringslovens §  

 3, stk. 2, en tilladelse fra handelsministeren for at kunne drive de nævnte  

 næringer.
Ansøgning om sådan tilladelse indgives til handelsministeriet,  

 eventuelt gennem politiet.
Ansøgningen skal indeholde oplysning om den  

 pågældendes fulde navn, fødselsdag, og -år, det land, hvori den pågældende er  

 født, privat adresse, hvilken næring, der agtes udøvet, herunder nærmere  

 oplysning om den påtænkte virksomhed og om virksomheden vil blive drevet  

 alene eller i fællesskab med andre.
Det må endvidere oplyses, hvilket land  

 den pågældende har statsborgerret i, og om vedkommende er myndig.
Endelig må  

 oplyses, hvorledes opholds- og arbejdstilladelsen lyder, udlændingsnummer hos  

 tilsynet med udlændinge og CPR-nummer.
4. Ifølge lovens § 6 skal næringsdrivende, der har  

 fast forretningssted, have et opslag med indehaverens navn på et sted, der er  

 iøjnefaldende for kunderne.
Der stilles ingen særlige krav til indholdet af  

 dette opslag.
I stedet for et særligt opslag vil der kunne ophænges et  

 næringsbrev eller duplikateksemplar udstedt før ikrafttrædelsen af  

 næringsloven af 1975.
 5. Adgangen til efter lovens § 8 at tillade, at en  

 virksomhed fortsættes ud over et år efter dødsfaldet, konkursdekretets  

 afsigelse eller umyndiggørelsen, tilkommer skifteretten, medens det efter den  

 tidligere lov tilkom politimesteren, i København magistraten.
 6. Lovens § 12 svarer til den tidligere lovs § 12. Det  

 er tydeliggjort, at omførsel efter stk. 1 og 2 kan finde sted, uanset at  

 betingelserne for at drive næring som handlende, håndværker og  

 industridrivende ikke er opfyldt.
Ved naturalprodukter forstås produkter, der ikke er fabriksfremstillede,  

 og som ikke har gennemgået bearbejdning, såsom formaling eller anden  

 findeling, brænding, ristning, tørring eller anden form for mekanisk  

 behandling.
Ved slagtning, udskæring, filetering eller rensning mister et  

 produkt ikke karakteren af naturalprodukt.
Varer som sukker, leverpostej samt  

 pølser og pålægsvarer kan ikke betragtes som naturalprodukter og vil således  

 ikke kunne omføres.
 7. I lovens § 14 er det tydeliggjort, at sådant salg  

 på torve kan finde sted, uanset at betingelserne for at drive næring som  

 handlende, håndværker og industridrivende ikke er opfyldt.
 8. I lovens § 15 er det i stk. 2 ikke som i den  

 tidligere lov anført, at de nævnte udstillinger kan holdes af repræsentanter  

 for handlende, håndværkere og industridrivende, idet dette anses for en  

 selvfølge.
Ansøgning om tilladelse til handel, herunder optagelse af bestillinger, på  

 købestævner og udstillinger indgives til handelsministeriet, eventuelt gennem  

 politiet.
Ansøgningen må indeholde oplysning om stedet for udstillingens  

 afholdelse og åbningstiden, og det må herunder oplyses, om der ønskes  

 dispensation fra lukkeloven, således at handel også må ske i den almindelige  

 butikslukketid.
Som anført i handelsministeriets cirkulære nr. 26 af 2. marts  

 1970 om tilladelse til handel på udstillinger m.v. lægger handelsministeriet  

 ved afgørelsen af, om der kan gives dispensation fra næringsloven og  

 lukkeloven, vægt på, om den pågældende udstilling har et egentligt  

 udstillingspræg og er båret af en ide.
Det må derfor oplyses, hvilken varer  

 eller hvilke varegrupper eller brancher, der skal med på udstillingen, og  

 hvilke virksomheder, der har adgang til at deltage.
Når der gives tilladelse  

 til handel på udstillinger er det almindeligvis således, at der kun må  

 optages bestillinger på de udstillede varer.
Tilladelse til direkte salg med  

 samtidig overlevering af varen kan i almindelighed kun forventes givet til  

 salg af vareprøver af nærings- og nydelsesmidler til en pris af - for tiden -  

 højst 25 kr. pr. stk., og under forudsætning af, at vareprøverne er  

 færdigemballeret udenfor udstillingen, og at salget sker til varens  

 sædvanlige detailpris.
Ansøgning bør indgives til handelsministeriet senest 2  

 måneder før udstillingens afholdelse, da de interesserede  

 erhvervsorganisationer skal have lejlighed til at udtale sig.
9. Lovens § 17 svarer til den tidligere lovs § 17.  

 Betegnelsen »mester« i forbindelse med angivelse af et håndværksfag  

 har hidtil kun måttet anvendes af personer, hvis næringsbrev var blevet  

 påtegnet herom.
Betegnelsen må nu anvendes af enhver, der i henhold til  

 lovgivningen om lærlingeforhold har bestået svendeprøve eller anden  

 afsluttende prøve i et håndværksfag, således at svendebrevet eller lignende  

 er tilstrækkelig dokumentation for retten til betegnelsen.
10. I lovens § 18 har man ophævet de tidligere  

 gældende bestemmelser om Grosserer-Societetet, idet disse er uden betydning  

 efter, at bestemmelsen om, at københavnske grosserere skulle være medlem af  

 Grosserer-Societetet, er ophævet den 1. januar 1972. Efter den tidligere lov  

 måtte betegnelsen »grosserer« kun anvendes af handlende, hvis  

 næringsbrev var blevet påtegnet om retten til betegnelsen  

 »grosserer«.
Betegnelsen må nu anvendes af enhver handlende, der  

 regelmæssigt og som en væsentlig del af deres handelsvirksomhed sælger varer  

 til andre næringsdrivende til videresalg eller forarbejdning.
 11. Lovens § 20 svarer til den tidligere lovs § 20.
 Vognmandskørsel med gods er reguleret ved lov nr. 293 af 23. maj 1973 om  

 godstransport med motorkøretøjer, hvorefter det bl.a. er en forudsætning for  

 adgangen til erhvervet, at den pågældende ikke er under konkurs, jfr. nævnte  

 lovs § 5, stk. 1, og § 20.
12. Efter lovens § 29 bevarer næringsadkomster, der er  

 gældende ved lovens ikrafttræden deres gyldighed.
Under næringsadkomster  

 falder tilladelser til omførsel givet i medfør af den tidligere lovs § 13.  

 Disse tilladelser gælder, indtil tilladelsens gyldighed udløber, men  

 gyldighedstiden vil kunne forlænges i medfør af lovens § 13. Under  

 næringsadkomster falder også tilladelse til omførsel givet i medfør af den  

 tidligere lovs § 27.
 13. Det følger af lovens § 30, at personer, der driver  

 selvstændig næringsvirksomhed som handlende, håndværker og industridrivende  

 eller som speditør eller som vognmand fortsat er bogføringspligtige efter §  

 1, stk. 1 litra B, i bogføringslov nr. 178 af 5. juni 1959.
II.
Auktionsholder, vekselerer og ejendomshandler.
 14. Lovens §§ 21-23 er uændrede i forhold til den  

 tidligere lovs §§ 21-23.
 Angående betingelserne for at få næringsbrev som auktionsholder,  

 vekselerer og ejendomshandler henvises til lovens § 2, stk. 3 og 4, jfr. § 3,  

 og § 5, stk. 2-4. Opmærksomheden henledes på, at næringsbrev som  

 ejendomshandler kun kan udstedes til personer.
15. Lovens §§ 24-26 svarer til de hidtil gældende  

 bestemmelser.
Næringsbrev som auktionsholder, som vekselerer, eller som  

 ejendomshandler udstedes fortsat af politimesteren på det sted, hvor eller  

 hvorfra virksomheden agtes drevet, i København af magistraten.
Næringsbrev  

 giver ret til at drive næring i og fra politikredsen.
 Angående gebyret for næringsbreve henvises til bekendtgørelse nr. 381 af  

 10. november 1966 om gebyr for udstedelse af næringsbrev, hvilken  

 bekendtgørelse fortsat er gældende. (Gebyret er 80 kr. for næringsbrev og 4  

 kr. for hvert duplikateksemplar).
Anmodning om næringsbrev indgives som hidtil på blanketter, der udleveres  

 af politimestrene, i København af magistraten.
Næringsbrev udstedes ved  

 benyttelse af særlige trykte blanketter, jfr. handelsministeriets cirkulære  

 nr. 224 af 10. november 1966 angående næringsloven af 8. juni 1966.
III.
EF-statsborgere m.v.
16. Der vil blive udstedt en ny bekendtgørelse til  

 ændring af bekendtgørelse nr. 265 af 16. maj 1973 om fravigelse af bopælskrav  

 og hjemstedskrav i næringsloven og restaurationsloven.
Cirkulæret nr. 130 af  

 8. juni 1973 om udstedelse af næringsbrev til EF-statsborgere m.v. vil blive  

 revideret.
IV.
Handelsregistrene.
17. Næringsloven af 10. december 1975 medfører ingen  

 ændring af de bstemmelser, der gælder for anmeldelse af firma til  

 handelsregistrene.
Der kan fortsat henvises til handelsministeriets  

 cirkulærer nr. 147 af 12. november 1953 og nr. 226 af 23. december 1971.
 Efter at der ikke længere kræves næringsbrev til virksomhed som handlende,  

 håndværker og industridrivende og som speditør, bør handelsregisteret ved  

 anmeldelse om disse virksomheder have forevist fødsels-, dåbs- eller  

 navneattest, eventuelt tillige vielsesattest, pas eller lignende som  

 dokumentation for indehaveres navne.
V.
Færøerne.
 18. Loven gælder ikke for Færøerne, jfr. lovens § 31,  

 da spørgsmål om næringsvæsenet er færøske særanliggender.
VI.
Grønland.
 19. Loven gælder ikke for Grønland, jfr. lovens § 31.
 Næringsloven af 1966 er med de ændringer, som de særlige grønlandske  

 forhold tilsiger sat i kraft for Grønland ved kgl. anordning nr. 388 af 12.  

 november 1966. Loven er bekendtgjort ved lovbekendtgørelse nr. 397 af 2.  

 december 1966 af næringsloven således som den er sat i kraft for Grønland.
 Bestemmelsen i næringsloven af 1975, hvorefter loven ikke skal gælde for  

 Grønland, indebærer, at den tidligere næringslov fortsat gælder i Grønland,  

 således som den er sat i kraft der, og således som § 18 er ændret ved lov nr.  

 516 af 28. november 1969.
I anordning nr. 624 af 15. december 1975 om ændring af anordningen af 12.  

 november 1966 er det fastsat, at den tidligere næringslovs § 31, stk. 3  

 (revisionsbestemmelsen), udgår.
Næringsbrevordningen vil herefter være  

 bibeholdt i Grønland.
Bekendtgørelse nr. 382 af 10. november 1966 om næringsbrev for udlændinge,  

 som ændret ved bekendtgørelse nr. 25 af 23. januar 1973, er fortsat gældende  

 i Grønland.
Ligeledes gælder fortsat bekendtgørelse nr. 381 af 10. november  

 1966 om gebyr for udstedelse af næringsbrev.
 Handelsministeriet, den 19. december  

 1975.
 Erling Jensen.
/P.
Thorell.
