 Afslag på dagpenge til en selvstændig erhvervsdrivende, som gennem  

 flere år ikke havde indgivet regnskab til skattemyndighederne.
 Pågældende havde ikke tegnet frivillig sikring efter dagpengelovens §  

 20.
 SAGSFREMSTILLING:
 Kommunen traf afgørelse om, at den selvstændige erhvervsdrivende ikke  

 havde ret til dagpenge for en sygeperiode fra den 17. september 1990, idet  

 den pågældende i flere år ikke har indsendt selvangivelse til  

 skattemyndighederne.
Pågældende oplyser, at han har en blikkenslagerforretning uden ansatte  

 medhjælpere.
Pågældende har ikke indsendt et registreret regnskab, da  

 indtægten ikke har været så stor, at han har kunnet betale en revisor.  

 Ligningsmyndighederne har takseret pågældendes skattepligtige indkomst for  

 1988 til 100.000 kr. og for 1989 til 42.750 kr.
 Pågældende har været syg siden den 27. august 1990.
 AFGØRELSE:
Dagpengeudvalget har på sit møde den 30. november 1990 truffet den  

 afgørelse, at kommunen ikke har pligt til at betale dagpenge i forbindelse  

 med sygeperioden fra den 17. september 1990, idet pågældende ikke har  

 dokumenteret en arbejdsfortjeneste.
Som dokumentation for arbejdsfortjenesten  

 ved selvstændig virksomhed anvendes skattevæsenets årsopgørelse for det  

 seneste regnskabsår på grundlag af indgivet selvangivelse.
Hvis der er  

 bevilget udsættelse med indsendelse af selvangivelsen, anvendes årsopgørelsen  

 for det senest forudgående regnskabsår, jf. dagpengelovens § 10, stk. 5 og  

 Socialministeriets bekendtgørelse nr. 153 af 5. marts 1990, § 36, stk. 3 og  

 5.
 Pågældende havde ikke tegnet frivillig sikring efter dagpengelovens § 20.
 Dagpengeudvalget tiltræder således kommunens afgørelse.
