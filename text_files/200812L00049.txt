Fremsat den 31. oktober 2008 af undervisningsministeren (Bertel Haarder) Forslag til Lov om ændring af lov om folkeskolen (Sammenskrivning af læseplan og beskrivelser af udviklingen i undervisningen frem mod trin- og slutmål) § 1 I lov om folkeskolen, jf. lovbekendtgørelse nr. 1049 af 28. august 2007, som ændret ved § 4 i lov nr. 208 af 31. marts 2008, lov nr. 369 af 26. maj 2008 og lov nr. 476 af 17. juni 2008, foretages følgende ændringer:
 1. § 10, stk. 3, affattes således:
»Stk. 3. Undervisningens indhold skal fremgå af skolernes læseplaner, som godkendes af kommunalbestyrelsen, jf. § 40, stk. 3. For fagene i § 5 og § 9, stk. 1, nr. 1, og stk. 2, skal udviklingen i undervisningen frem mod trin- og slutmål fremgå af læseplanerne.
Undervisningsministeren udsender vejledende læseplaner.« 2. § 19 h, stk. 1,2. pkt., affattes således:
»Der fastsættes dog ikke trinmål, og læseplanerne skal ikke indeholde beskrivelser af udviklingen i undervisningen frem mod trin- og slutmål.« 3. I § 40, stk. 3, 1. pkt., indsættes efter »læseplaner«: », jf. § 10, stk. 3«.
 4. § 40, stk. 3,2. pkt., ophæves.
 5. I § 44, stk. 8, og § 45, stk. 3, udgår »og beskrivelser«.
§ 2 Loven træder i kraft den 1. august 2009.
Bemærkninger til lovforslaget Almindelige bemærkninger 1. Lovforslagets baggrund og indhold Formålet med lovforslaget er at forenkle reguleringen af indholdet af undervisningen i folkeskolen ved at sammenskrive indholdet af læseplaner og beskrivelser af udviklingen i undervisningen frem mod trin- og slutmål i ét dokument.
Forslaget er led i regeringens afbureaukratiseringsreform.
Undervisningsministeriet fastsætter i dag bindende tekster (formål, slutmål og trinmål) for undervisningen i folkeskolens fag.
Slutmål og trinmål er mål for, hvilke kundskaber og færdigheder eleverne skal have tilegnet sig efter afslutningen af et fag og nærmere angivne klassetrin undervejs i undervisningen i faget.
 De bindende tekster suppleres af beskrivelser af udviklingen i undervisningen frem mod trin- og slutmål for det enkelte fag (bortset fra fag der kan tilrettelægges over 1 år) og af en læseplan med nærmere angivelse af indholdet af undervisningen på de enkelte klassetrin.
Undervisningsministeren udsender vejledende beskrivelser og læseplaner, som kommunalbestyrelsen efter forslag fra skolebestyrelserne kan gøre bindende for skolerne.
Der henvises nærmere til bemærkningerne til forslagets § 1, nr. 1 og 3. Anvender kommunalbestyrelsen ikke Undervisningsministeriets forslag til beskrivelser og læseplaner, skal kommunalbestyrelsen udarbejde egne beskrivelser og læseplaner.
 Herudover udarbejder Undervisningsministeriet undervisningsvejledninger til de enkelte fag for yderligere at understøtte undervisningen.
Det nuværende krav om udarbejdelse af beskrivelser af udviklingen i undervisningen frem mod trin- og slutmål, blev gennemført ved en ændring af folkeskoleloven i 2003, jf. lov nr. 300 af 30. april 2003 om bedre indskoling og styrkelse af fagligheden i folkeskolens undervisning.
Hensigten med beskrivelserne er, at de skal anvendes som et redskab i lærernes samarbejde om fag og tværfaglige forløb frem mod trin- og slutmål med henblik på at understøtte den enkelte elevs udvikling og behov og tjene til at styrke lærerens muligheder for at tilrettelægge en undervisning med udgangspunkt i den enkelte elevs udvikling.
 I forbindelse med en aktuel revision af Fælles Mål (formål, slut- og trinmål for de enkelte fag samt læseplan og beskrivelser af udviklingen i undervisningen frem mod trin- og slutmål) har en række arbejdsgrupper sammensat af eksperter inden for de enkelte fag og en styregruppe bestående af arbejdsgruppernes formænd samt en repræsentant for Danmarks Lærerforening gennemgået den gældende regulering.
Der er i den forbindelse peget på, at de nuværende rammer er for bureaukratiske.
Den gældende ordning med såvel læseplan som beskrivelser giver en høj grad af gentagelser i teksterne.
Det foreslås derfor at afbureaukratisere området ved at sammenskrive indholdet af beskrivelser og læseplaner i ét dokument.
Der er alene tale om at forenkle rammerne for indholdet af undervisningen.
Formålet med og det faglige indhold af teksterne videreføres.
For en nærmere beskrivelse af indholdet i forslaget henvises til bemærkningerne til § 1, nr. 1 og 3.
2. Økonomiske konsekvenser for stat, kommuner og regioner Lovforslaget har ingen økonomiske konsekvenser for stat, kommuner og regioner.
3. Administrative konsekvenser for stat, kommuner og regioner Lovforslaget medfører en administrativ lettelse for kommuner og regioner, da reguleringen af indholdet af undervisningen forenkles, og kommunerne og regionerne dermed fremover skal forholde sig til færre dokumenter.
Der er ingen administrative konsekvenser af betydning for staten.
4. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
5. Miljømæssige konsekvenser Lovforslaget har ingen miljømæssige konsekvenser.
6. Administrative konsekvenser for borgerne Lovforslaget har ingen konsekvenser for borgerne.
7. Forholdet til EU-retten Lovforslaget indeholder ikke EU-retlige aspekter.
8. Høring Lovforslaget har forud for fremsættelsen været sendt i høring hos følgende: Børne- og Kulturchefforeningen, Børnerådet, Danmarks Evalueringsinstitut, Danmarks Lærerforening, Dansk Arbejdsgiverforening, Dansk Friskoleforening, Dansk Industri, Danske Regioner, Danske Skoleelever, Det Centrale Handicapråd, Dokumentations- og Rådgivningscentret om Racediskrimination, Efterskoleforeningen, Forbundet for Pædagoger og Klubfolk, Frie Grundskolers Fællesråd, Frie Skolers Lærerforening, Institut for Menneskerettigheder, KL, Landsforbundet af Voksen- og Ungdomsundervisere, Landsforeningen af Opholdssteder, Botilbud og Skolebehandlingstilbud, Landsforeningen af Ungdomsskoleledere, Landsorganisationen i Danmark, Rådet for Etniske Minoriteter, Skolelederne, Skole og Samfund, Ungdomsringen og Ungdomsskolernes Udviklingscenter.
9. Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til nr. 1 og 3 (§ 10, stk. 3, og § 40, stk. 3, 1. pkt.) Med forslaget sammenskrives læseplan og beskrivelser af udviklingen i undervisningen frem mod trin- og slutmål i ét dokument, således at der alene udarbejdes en læseplan.
Læseplanen skal som i dag bestå af en angivelse af indholdet i undervisningen og vil fremover endvidere indeholde angivelse af udviklingen af undervisningen frem mod trin- og slutmål.
Der er med udformningen af de gældende beskrivelser af udviklingen i undervisningen frem mod trin- og slutmål for det enkelte fag en del gentagelser i forhold til fagets læseplan.
En sammenskrivning af læseplan og beskrivelser vil give et mere overskueligt og anvendeligt dokument for skolerne.
Samtidig bevares kernen i de hidtidige beskrivelser, der understøtter udviklingen i undervisningen og sætter fokus på undervisningsdifferentiering.
 Den nye læseplan skal  på samme måde som beskrivelserne anvendes i dag  anvendes som et redskab i lærersamarbejdet om fag og tværfaglige forløb frem mod trin- og slutmål for de enkelte fag med henblik på at understøtte den enkelte elevs udvikling og behov og derved styrke lærerens muligheder for at tilrettelægge en undervisning med udgangspunkt i den enkelte elevs udvikling (undervisningsdifferentiering).
Undervisningsministeren vil fortsat udsende en vejledende læseplan, som fremover vil have et indhold som beskrevet ovenfor.
Lovforslaget indebærer ingen ændringer i forhold til reglerne om, at det er kommunalbestyrelsen, der efter forslag fra skolebestyrelsen godkender skolernes læseplaner.
Skolerne kan som i dag foreslå alternative læseplaner, som kommunalbestyrelsen ved en eventuel godkendelse heraf skal sikre holder sig inden for rammerne af formål, slut- og trinmål for faget, og at de i øvrigt er udarbejdet inden for rammerne af den foreslåede affattelse af § 10, stk. 3. Det vil sige, at de indeholder både indholdsangivelser og angivelser af progressionen i undervisningen frem mod trin- og slutmål.
Stort set alle skoler anvender i dag de af Undervisningsministeriet udarbejdede vejledende læseplaner og beskrivelser i uændret form.
Til nr. 2, 4 og 5 (§ 19 h, stk. 1, 2. pkt., § 40, stk. 3, 2. pkt., § 44, stk. 8, og § 45, stk. 3) Der er tale om konsekvensændringer som følge af forslagets § 1, nr. 1.
Til § 2 Det foreslås, at loven træder kraft den 1. august 2009. Herved vil de ændringer, som lovforslaget indebærer, og den afsluttede revision af teksterne i øvrigt til Fælles Mål, jf. de almindelige bemærkninger, for folkeskolens fag og emner kunne træde samlet i kraft med virkning fra skoleåret 2009/10.
