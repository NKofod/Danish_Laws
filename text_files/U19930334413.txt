 Fortolkning af organisationsaftale.
Efter at Jydsk Rengøring J havde overtaget rengøringsarbejdet på  

 Rigshospitalet, opstod der arbejdsnedlæggelser i protest mod nye  

 arbejdsplaner.
Arbejdet blev genoptaget, efter at J den 4/12-92 havde givet  

 tilsagn bl. a. om at drøfte de pågældende arbejdsplaner med  

 arbejdstagersiden.
Den 7/12-92 blev J og repræsentanter for to fagforbund  

 (klagerne) enige om, at arbejdsplanerne blev sat i bero, og at en  

 arbejdsgruppe skulle gennemgå nye planer m.v.
Samarbejdsudvalget skulle  

 sikre, at omlægningen løbende blev igangsat, og at den var afsluttet senest  

 1/3-93. På et møde 14/12-92 mellem J og repræsentanter for klagerne opnåedes  

 ikke enighed, ej heller om at fortsætte forhandlingerne.
J satte nu sine egne  

 arbejdsplaner i kraft og blev herefter indklaget for Arbejdsretten med  

 påstand om bod for brud på aftalen af 7/12-92.
Arbejdsretten fandt ikke, at aftalen indeholdt nogen afgivelse af  

 arbejdsgiverens ledelsesret og således ikke afskar en gennemførelse af  

 arbejdsplaner, der ikke forinden var godkendt af  

 arbejdstagerorganisationerne.
Det fandtes ikke godtgjort, at aftalens skulle  

 forstås således, at der skulle være opnået enighed mellem parterne, inden en  

 ny arbejdsplan kunne iværksættes.
Selv om der i aftalen var fastsat en  

 endelig frist til den 1/3-93, var det ikke i sig selv et brud på aftalen, at  

 arbejdsgiveren allerede i december 1992 mente at have konstateret, at der  

 ikke var mulighed for at opnå resultater ved de fortsatte forhandlinger og  

 derfor straks satte sine egne planer i kraft.
J blev derfor frifundet.
 Under sagen er der rejst spørgsmål, om en konkret organisationsaftale  

 (af 7. december 1992) skal forstås således, at parterne skal være enige om  

 nye arbejdsplaner og -metoder, før de kan gennemføres på arbejdspladsen  

 (Rigshospitalet).
 PARTERNES PÅSTANDE:
 Klagerne, Landsorganisationen i Danmark for Kvindeligt Arbejderforbund i  

 Danmark og Dansk Funktionærforbund, har nedlagt påstand om, at den indklagede  

 virksomhed har brudt organisationsaftalen af 7. december 1992 og derfor skal  

 betale en efter Arbejdsrettens skøn fastsat bod.
 De indklagede, Dansk Arbejdsgiverforening for Servicebranchens  

 Arbejdsgiverforening for Jydsk Rengøring A/S, har påstået frifindelse.
 SAGSFREMSTILLING:
 I august 1992 var rengøringsarbejde på Rigshospitalet udbudt i en  

 licitation, som blev vundet af Jydsk Rengøring A/S, der derefter pr. 1.  

 november 1992 overtog dels ca. 150 medarbejdere, dels arbejdet, der hidtil  

 havde været udført af de statsansatte, der arbejdede efter statens  

 overenskomster med Kvindeligt Arbejderforbund i Danmark og Statsansattes  

 Kartel.
I organisationsaftale mellem Kvindeligt Arbejderforbund i Danmark og  

 Finansministeriet af 4. september 1991 har forbundet (i § 12) tilsagt sin  

 støtte til eventuel gennemførelse af større rationaliseringsforanstaltninger,  

 arbejdsomlægninger eller overgang til entreprise.
Det er i samme bestemmelse  

 fastslået, at der skal optages drøftelser mellem de berørte parter, før der  

 træffes endelig beslutning om sådanne foranstaltninger m.v.
Drøftelserne skal  

 ske i samarbejdsudvalget, sudsidiært på møde med tillidsrepræsentanter og  

 forbundets lokale afdeling.
 Den 15. september 1992 blev der på initiativ fra Kvindeligt  

 Arbejderforbund i Danmark og Sanitørernes Fagforening holdt møde i  

 Servicebranchens Arbejdsgiverforening mellem Jydsk Rengøring A/S og  

 repræsentanter for fagforeningerne.
 Jydsk Rengøring A/S skrev efter mødet til fagforeningerne:
 »Vi vil gerne hermed efter vort møde om overtagelsen af  

 rengøringsarbejdet på Rigshospitalet den 01 november 1992 tilkendegive  

 følgende:
 1. Vi ønsker at overgangen foregår i samarbejde med de berørte faglige  

 organisationer og de lokale tillidsrepræsentanter.
 2. Vi ønsker at etablere en god og velfungerende arbejdsplads hvor trivsel  

 og tillid kommer i højsædet.
 3. Vi har lyttet til jeres synspunkter.
 4. Vi er sikre på at vi kan håndtere selve »processen« på en  

 professionel måde, med rimelig hensyntagen til den enkelte medarbejders  

 professionelle og personlige forhold.
 5. Vi er fuldt opmærksomme på, at arbejdspladsens omdømme i høj grad beror  

 på en fælles indsats fra alle involverede parter.
 Derfor har vi efter moden overvejelse besluttet at frafalde vores ønsker  

 omkring varsling af nødvendige omlægninger før den endelige overtagelse den  

 01. november 1992. Vi vil således tidligst den 01. november 1992 varsle de  

 for os nødvendige omlægninger.
 På mødet fremgik det, efter vores opfattelse, at parterne havde  

 modstridende fortolkninger/opfattelser af »loven omkring  

 virksomhedsoverdragelse«, hvilket vi har taget til efterretning.
Det er vort håb at dette kan bidrage til starten på et konstruktivt  

 samarbejde, hvor vi i fællesskab tilsikre, at vor indsats på Rigshospitalet  

 både internt og eksternt med rette opleves som en seriøs og velfungerende  

 arbejdsplads.' Den 29. oktober 1992 skrev selskabet til medarbejderne:
»I JRS har vi til det sidste håbet at kunne komme overens med  

 forhandlingsrepræsentanterne i Kvindeligt Arbejderforbund og Sanitørernes  

 Fagforening inden vores overtagelse af rengøringen på Rigshospitalet.
Dette  

 har ikke vist sig muligt, og sagen er nu indbragt til fagretslig behandling.
Vi vil imidlertid ikke undlade at orientere om de tilbud, som vi ville  

 give medarbejderne.
Her følger tilbuddets otte punkter:
1. Ingen vil blive afskediget pr. 1. december 1992. Men der indledes en  

 dialog med de relevante faglige repræsentanter om, hvem der må forlade JRS og  

 hvornår.
Disse samtaler startes op i december.
2. Tilbud om andet job i JRS, når ledige stillinger opstår.
Samtlige  

 stillingsopslag/annoncer skal slåes op på Rigshospitalet først.
 3. I forbindelse med afsked ydes en ekstra fratrædelsesgodtgørelse ud over  

 de gældende regler.
 4. I forbindelse med fratrædelse ydes der konsulentbistand.
 5. Alle puljetillæg (personlige tillæg) forbliver uændret - også efter den  

 nye overenskomst ikrafttræden den 1. april 1993. Disse tillæg kunne JRS have  

 undgået at udbetale efter denne dato.
6. Ved overgangen til vores overenskomst med Servicebranchens  

 Arbejdsgiverforening pr. 1. april 1993 ændres lønperioden til vores system,  

 der løber fra den 15. i måneden til den 14. i den følgende måned.
Det  

 betyder, at den enkelte medarbejder i april 1993 kun vil få en halv  

 månedsløn.
Vi tilbyder at supplere op til den normale månedsløn mod, at  

 medarbejderen afdrager dette »lån« over et antal måneder.
7. Der skal være mulighed for, at den enkelte medarbejder kan bytte vagter  

 med kolleger, hvis vagterne ikke passer helt ind i den pågældendes  

 familiemønster.
Her tænkes især på weekend-vagter.
Med hensyn til en sådan  

 ordning stiller JRS alt administrationsapparat til rådighed.
 8. JRS er villig til at tage individuelle hensyn til medarbejdere, hvis  

 der er saglige eller helbredsmæssige grunde til det.
Sådan som situationen har udviklet sig, må JRS nære stor betænkelighed med  

 hensyn til vore muligheder for at realisere de nævnte tilbud.' Samme dag skrev man til de enkelte medarbejdere, at man af driftsmæssige  

 årsager og med virkning fra 1. december 1992 måtte gennemføre ændringer i  

 ansættelsesforholdet, således at arbejdstiden blev ændret til at omfatte en  

 week-end-turnus, og således at arbejdsområderne ville blive omlagt.
Det blev  

 tilføjet, at hidtidige overenskomster ville være gældende til 31. marts 1993,  

 hvorefter overenskomsten mellem Servicebranchens Arbejdsgiverforening og  

 Kvindeligt Arbejderforbund i Danmark/Dansk Funktionærforbund ville være  

 gældende.
Efter klage fra forbundene blev der på et fællesmøde mellem parterne den  

 24. november 1992 opnået enighed om, at den varslede ændring af arbejdstid  

 trækkes tilbage, og at en eventuel kommende ændring heraf på sædvanlig vis  

 vil blive forhandlet lokalt.
Virksomheden tilkendegav, at omlægning af  

 arbejdstiden ville blive gennemført i overensstemmelse med skrivelsen af 29.  

 oktober 1992, men at der forinden iværksættelsen ville blive en supplerende  

 drøftelse i samarbejdsudvalget.
På møde den 25. november 1992 i samarbejdsudvalget begyndte information og  

 drøftelser i forbindelse med de nye arbejdsplaner, først planen for  

 sengeafsnit.
Tillidsrepræsentanten for Dansk Funktionærforbund ønskede sit  

 forbund inddraget i henhold til organisationsaftalen med staten fra 1991. Det  

 blev tilkendegivet, at Jydsk Rengøring A/S mente, at spørgsmålet om de nye  

 arbejdsplaner under henvisning til fællesmødeprotokollatet kunne drøftes  

 lokalt i samarbejdsudvalget.
 Standpunkterne blev gentaget på samarbejdsudvalgsmøde den følgende dag.
Den 1. december 1992 fik medarbejderne udleveret de nye arbejdsplaner, der  

 straks skulle i funktion.
Kl. 12 nedlagde en række medarbejdere arbejdet, og  

 der blev i den anledning holdt fællesmøde den 2. december 1992.
 Fra arbejdstagerside erkendte man, at arbejdsnedlæggelsen var  

 overenskomststridig, og man gav tilsagn om at pålægge arbejderne at genoptage  

 arbejdet den 3. december 1992 ved normal arbejdstids begyndelse.
 Fra arbejdstagerside gjorde man gældende, at arbejdsnedlæggelserne var  

 fremprovokeret af virksomheden, idet man ikke var indgået i reelle  

 forhandlinger, hvorfor man tog forbehold for arbejdsretslovens § 12, stk. 2.
 Arbejdstagersiden opfordrede virksomheden til at udvise reel  

 forhandlingsvilje i samarbejdsudvalget.
 På begæring af arbejdstagersiden blev man enige om at inddrage  

 organisationerne i de fortsatte drøftelser i samarbejdsudvalget.
Fra arbejdsgiverside bestred man, at virksomheden ikke hidtil havde ført  

 reelle drøftelser i samarbejdsudvalget.
Arbejdsgiversiden fremhævede, at  

 arbejdsnedlæggelserne var i strid med protokollat af fællesmøde af 24.  

 november 1992, ifølge hvilket omlægning af arbejdsområdet fortsatte uændret.
 Fra arbejdsgiverside forbeholdt man sig at indbringe sagen for  

 Arbejdsretten, såfremt arbejdet ikke blev genoptaget.
 Arbejdet blev ikke genoptaget den 3. december 1992, og der blev samme dag  

 holdt møde i Arbejdsretten, der opfordrede arbejdstagerne til at følge  

 organisationernes pålæg om at genoptage arbejdet den 4. december 1992.  

 Arbejdsgiverne blev af organisationerne opfordret til at inddrage dem i  

 drøftelserne i samarbejdsudvalget.
 Arbejdet blev imidlertid ikke genoptaget om morgenen den 4. december 1992,  

 hvor der i stedet var medlemsmøder og møder mellem organisationerne.
 Samme dag gav Jydsk Rengøring A/S ved skrivelse tilsagn om »at man  

 starter drøftelser/forhandlinger om de arbejdsplaner, der allerede er sat i  

 gang på mandag den 7. december 1992 kl. 13.00.
Hvis medarbejderne på disse områder i dag og på mandag har svært ved at nå  

 arbejdet, giver vi tilsagn om, at dette ikke får nogle konsekvenser for den  

 enkelte.
Vi tilstræber i dag og på mandag at sætte ekstra ressourcer ind på  

 at assistere de medarbejdere, som arbejder efter de nye planer.
 I SU deltager organisationerne i arbejdet med indførelsen af de nye planer  

 og der opnås enighed inden planerne iværksættes.
 Det tilstræbes, at omlægningen er gennemført inden udgangen af januar  

 måned 1993.
 På SU-mødet mandag udarbejdes en køreplan for forløbet frem til den 1.  

 februar 1993.
 Det forudsættes at arbejdet påbegyndes d.d.
Vi giver tilsagn om, at arbejdsnedlæggelsen ikke vil få konsekvenser for  

 den enkelte medarbejder i det fremtidige daglige samarbejde, dette gælder dog  

 ikke de økonomiske konsekvenser det må få for den enkelte.« Arbejdet blev derefter genoptaget i løbet af eftermiddagen.
 Den 7. december 1992 blev forbundene og Jydsk Rengøring A/S enige om  

 følgende erklæring:
 »De nuværende igangsatte planer sættes i bero.
 Der nedsættes en arbejdsgruppe, der har 1. møde onsdag den 09/12-92.
Arbejdsgruppen har til opgave at gennemgå nye planer, at gennemgå metoder, der skal svare til præstation, materiel m.v.
Arbejdsgruppen forelægger på et ekstraordinært SU-møde, den 14/12-92, hvor  

 langt arbejdsgruppen er nået.
Her aftales nærmere, hvilken iværksættelsesdato  

 der skal finde sted for de enkelte arbejdsområder.
 SU skal sikre at omlægningen løbende igangsættes og er afsluttet senest  

 den 01 marts 1993.
Der gives tilsagn om hjælp og smidighed i forbindelse med den  

 driftssituation, der foreligger p.t.« Efter et møde i den arbejdsgruppe, der blev nedsat, lavede forbundenes  

 teknikere et forslag til tidsforbrug på 4 arbejdsplaner med henholdsvis 1314,  

 2222, 1740 og 1388m2 at rengøre.
Forbundene tog udgangspunkt i et timeforbrug  

 svarende til 166,4 m2/time.
Man regnede med samme kvalitet rengøring og samme  

 arbejdstakt (130) som Jydsk Rengøring A/S, men beregnede timeforbrug på 7t.  

 54 min. (mod 6t. 38 min.), 13t. 20 min. (mod 7t. 24 min.), 10t. 27 min. (mod  

 7t. 24 min.) og 8t. 22 min. (mod 7t. 24 min.) for de fire arbejdsplaner.
Dette resultat blev forelagt i arbejdsgruppen den 10. december 1992 og  

 derefter på det udvidede samarbejdsudvalgsmøde den 14. december 1992, hvor  

 Sanitørernes Fagforening og Kvindeligt Arbejderforbund i Danmark var  

 repræsenteret.
Der blev ikke opnået enighed, heller ikke om at fortsætte  

 forhandlingerne.
 Den 15. december 1992 skrev Jydsk Rengøring A/S til medarbejderne:
 »Nu indleder LRS rengøringen efter de planer, vi har lagt....
 Indenfor de nærmeste uger vil vi afsnit for afsnit indlede arbejdet med at  

 realisere de arbejdsplaner, som danner grundlag for vort tilbud til  

 Rigshospitalet.
Lad det med det samme være sagt, at disse arbejdsplaner ikke er hentet fra  

 den blå luft.
De er baseret på vore erfaringer fra arbejdspladser på store  

 hospitaler i provinsen og på Rigshospitalets afdeling H, hvor vi har udført  

 rengøringen siden 1990.
 Vi føler os overbeviste om, at vore medarbejdere på Rigshospitalet efter  

 en rimelig indkøringsperiode - ligesom vore øvrige medarbejdere allerede gør  

 det - vil opleve rengøringsplanerne som et udmærket grundlag for det daglige  

 arbejde.
Naturligvis er vi opmærksomme på, at planernes realisering i forhold til  

 nogle af vore medarbejdere kan kræve en særlig indsats fra vor side om  

 instruktion og indlæring i de af JRS udviklede rengøringsmetoder og systemer  

 der anvendes på andre hospitaler.
Disse krav er vi indstillet på at honorere  

 fuldt ud, og vi beder de af vore medarbejdere, der oplever vanskeligheder med  

 arbejdet, om at rette henvendelse herom til arbejdslederne.....« FORKLARINGER:
 Tommy Hansen har bl.a. forklaret, at han er faglig sekretær i Dansk  

 Funktionærforbund.
Da forbundene dagen efter mødet i Arbejdsretten den 3. december 1992  

 skulle pålægge medlemmerne at genoptage arbejdet, og da han var klar over, at  

 det ikke umiddelbart ville vinde gehør, hvis arbejdsgiverne ikke ville love  

 andet end at tage møder om sagen, talte han og Ellen Høegh fra Kvindeligt  

 Arbejderforbund i Danmark med Peter Hollender, og de fik tilsagn fra Jydsk  

 Rengøring A/S om, at selskabets arbejdsplaner ikke ville blive sat i  

 funktion, før der var opnået enighed mellem parterne om deres endelige  

 indhold.
Forbundene gjorde det klart, at det ikke var tilstrækkeligt for  

 medlemmerne, at man tilstræbte enighed ved de kommende forhandlinger.
Det var  

 det, der kom til at stå i arbejdsgiverens orientering af 4. december 1992.  

 Det blev dog samtidig sagt af Peter Hollender, at arbejdsgiveren kunne blive  

 nødt til at bruge sin ret til at lede og fordele arbejdet, hvis der ikke  

 kunne opnås enighed.
Forbundene sagde udtrykkeligt, at de nye planer måtte være permanente, for  

 at man kunne få medlemmerne i arbejde.
Planerne kunne altså ikke blot være  

 midlertidige, og arbejdsgiversiden havde ingen betænkeligheder ved dette.
Ellen Høegh har bl.a. forklaret, at parterne holdt møde den 7. december  

 1992 vistnok fra kl. ca. 14 til knap 22. Herunder drøftede man formuleringen  

 af det papir, der til slut blev organisationsaftalen.
Det blev sagt flere  

 gange, at de nye planer, der omtales deri, måtte være permanente og ikke blot  

 gældende til 1. april 1993.
Hun sagde »over bordet« før underskrivelsen - og for at  

 præcisere det også efter - at R.19, der er kommuneinformations materiale,  

 burde være vejledende for de beregninger, arbejdsgruppen skulle foretage, og  

 at der naturligvis kunne være de fravigelser af arbejdstempoet, der var  

 begrundet i, at det var rengøringsarbejde på et sygehus.
Det var  

 magtpåliggende for hende at få dette præciseret, og Peter Hollender  

 accepterede det mundtligt både før og efter underskrivelsen.
Efter  

 Finansministeriets regler har forbundene kun krav på, at R.19 er vejledende,  

 og det var derfor, man ikke insisterede på at få henvisningen hertil med i  

 organisationsaftalen.
 Den arbejdsgruppe, der blev nedsat, skulle analysere Jydsk Rengøring A/S's  

 planer, som ifølge medarbejderne kun kunne gennemføres med 2-3 gange så mange  

 ansatte.
Helge Westergaard har bl.a. forklaret, at han er konsulent i Kvindeligt  

 Arbejderforbund i Danmark med speciale i tids- og lønfastsættelse.
Han var  

 med i den arbejdsgruppe, der blev nedsat efter mødet den 7. december 1992, og  

 som holdt sit første møde den 9. december 1992. Man tog udgangspunkt i  

 organisationsaftalen, og arbejdsgiversiden udleverede nogle af deres  

 arbejdsplaner og udbyggede indholdet af dem mundtligt.
Man drøftede  

 principperne, og vistnok den følgende dag fik han udleveret de resterende  

 planer.
Det var arbejdsgiverens holdning, at man ville fastholde sine egne  

 planer, bortset fra eventuelle åbenlyse fejl.
Han og hans kollega fra Dansk  

 Funktionærforbund ønskede selv at gennemgå planerne og foretage beregninger  

 af forholdet mellem dem og R.19 og derefter at forelægge resultatet i  

 arbejdsgruppen til eventuelt viderebearbejdning.
 Medarbejderne vidste fra det tidligere licitationsmateriale, at der af  

 Jydsk Rengøring A/S var regnet med i gennemsnit 198 m2 i timen mod ISS's 162  

 og R. 19's 128, og man var derfor ikke overrasket over, at beregningerne  

 viste, at der - selvom man anerkendte arbejdstakt 130 - burde være langt mere  

 tid til rådighed på samtlige planer.
Da man vistnok den 10. december 1992 i arbejdsgruppen fremlagde  

 konsulenternes beregninger, var der ingen kritik af tallene.
Arbejdsgiverne  

 anerkendte da også, at det var en fremstrakt hånd, at forbundene ville  

 acceptere takten på 130, men man fastholdt alligevel, at man ikke ville  

 fravige de oprindelige planer.
 Peter Hollender har bl.a. forklaret, at han er afdelingschef i Jydsk  

 Rengøring A/S med ansvar for Rigshospitalet.
 Kort efter, at Jydsk Rengøring A/S havde vundet licitationen, fik man en  

 henvendelse fra Sanitørernes Fagforening, der gerne ville drøfte forskellige  

 problemer, og det skete første gang ved et møde den 15. september 1992 i  

 Servicebranchens Arbejdsgiverforening, hvor også Kvindeligt Arbejderforbund i  

 Danmark deltog.
 Jydsk Rengøring A/S ønskede sine planer sat i værk straks ved overtagelsen  

 af rengøringen den 1. november 1992.
 Ved mødet sagde blandt andre Ingrid Hansen, Kvindeligt Arbejderforbund i  

 Danmark, direkte, at der på Rigshospitalet ville blive tale om en politisk  

 magtkamp, fordi privatiseringsprocessen her kunne komme til at danne  

 præcedens for mange andre arbejdspladser.
Han prøvede - nok lidt naivt - at få et samarbejde i gang.
Han havde møde  

 med de lokale tillidsfolk, fordi han ville finde ud af, hvem der skulle  

 afskediges.
Det var forudsat, at der skulle ske afskedigelser, og der var  

 afsat et større beløb i 1993 til fratrædelsesgodtgørelser m.v.
Da forbundene på et nyt møde skulle melde tilbage, havde de ingen forslag,  

 men talte på ny om, at det var en politisk magtkamp.
Jydsk Rengøring A/S  

 havde ellers forelagt det udspil, der senere ved brevet af 29. oktober 1992  

 blev sendt til medarbejderne, der fik at vide, at deres forbund havde afvist  

 det.
 Efter at det var besluttet at udsætte planerne til 1. december 1992, blev  

 der holdt flere samarbejdsudvalgs- og andre møder, og medarbejdersiden søgte  

 at påberåbe sig statsaftalens regler om deltagelse ved  

 rationaliseringsforanstaltninger eller overgang til entreprise.
 I løbet af november 1992 blev ca. 30 % af planerne sat i gang, og ved de  

 første arbejdsnedlæggelser deltog 30-40 % af medarbejderne.  

 Rengøringsarbejdet blev delvis udført af funktionærer fra andre steder.
Arbejdsretten opfordrede den 3. december 1992 til, at der blev afholdt  

 samarbejdsudvalgsmøde, og dette skete den 7. december 1992. I mellemtiden var  

 der imidlertid kommet melding om risiko for sympatikonflikter, og han holdt  

 derfor, og fordi det på grund af Folketingets arbejde ville være meget  

 uheldigt med en konflikt på Rigshospitalet netop på det tidspunkt - lidt  

 uautoriseret - et møde med Tommy Hansen og Ingrid Hansen den 3. december 1992  

 om aftenen.
Mødet resulterede i meddelelsen af 4. december 1992, og sætningen  

 om enighed, inden planerne iværksættes, kom primært ind for at få medlemmerne  

 til at gå i arbejde igen, hvilket da også skete.
Han og hans chef var derefter til møde den 7. december 1992 med de lokale  

 tillidsfolk.
Efter mange timers drøftelse blev man enige om formuleringen af  

 organisationsaftalen, der indebærer, at en arbejdsgruppe skulle gennemgå  

 Jydsk Rengøring A/S's arbejdsplaner.
Det var klart for alle hele perioden, og  

 ikke blot en overgangsperiode, der skulle drøftes i gruppen.
R.19, som han  

 ikke kendte, blev omtalt, og han accepterede, at den var med i  

 arbejdsgruppens arbejde.
Det var helt bevidst, at arbejdsgiversiden ikke  

 ville gå med til, at sætningen om enighed blev gentaget i denne aftale.
Han opfattede medarbejdernes forslag i beregningsnotatet af 10. december  

 1992 som helt nyt, men må indrømme, at det tager udgangspunkt i samme  

 kvalitet arbejde og samme arbejdstakt (130), som Jydsk Rengøring A/S's.
Når  

 han betragtede forslaget som en udstrakt hånd, var det, fordi han regnede  

 med, at det kun skulle gælde indtil 1. april 1993, og at man derefter kunne  

 bruge Jydsk Rengøring A/S's planer.
Det var acceptabelt for arbejdsgiveren,  

 fordi der med enighed mellem parterne kunne blive ro på arbejdspladsen.
 Da det i arbejdsgruppen blev klart, at arbejdstagerne havde tænkt de  

 foreslåede timeforbrug som en permanent ordning, måtte man hurtigt  

 konstatere, at der ikke kunne opnås enighed.
 Herefter kunne Jydsk Rengøring A/S lige så godt med det samme sætte sine  

 egne planer i kraft.
 Selvom der var tid til det, analyserede man ikke nærmere, hvorfor  

 timeforbruget blev så forskelligt efter de to beregninger.
Arbejdsplanerne fungerer nu for 90 %»s vedkommende.
Der er  

 konstateret enkelte fejlvurderinger og foretaget de korrektioner, dette førte  

 til.
 Janne Klink har bl.a. forklaret, at hun er distriktsleder i Jydsk  

 Rengøring A/S og deltog i mødet på Rigshospitalet den 7. december 1992. Hun  

 kan bekræfte Peter Hollenders forklaring om mødet, herunder at der ved  

 arbejdsgruppens beregninger skulle tages udgangspunkt i Jydsk Rengøring A/S's  

 planer, der var overensstemmende med dem, der gælder på andre Jydsk  

 Rengøring-arbejdspladser.
 Det, arbejdsgruppen skulle diskutere, var mangler ved planerne samt  

 arbejdsmetoderne, og det var derfor uventet, at der kom forslag om generelt  

 øget tidsforbrug.
Ingrid Hansen har bl.a. forklaret, at hun meget muligt nogle gange under  

 forhandlingerne har sagt, at der var politik i sagen.
Det var til forklaring  

 af, at medarbejderne af hensyn til præcedensvirkningen for andre  

 arbejdspladser ikke kunne give afkald på nogen rettighed.
Det gjaldt såvel i  

 relation til forståelsen af virksomhedsoverdragelsesloven som i relation til  

 tidspunkterne for at gennemføre omlægninger og afskedigelser.
 Hun har derimod ikke talt om det politiske som en trussel om aktioner mod  

 arbejdspladsen.
 PARTERNES BEGRUNDELSER:
Til støtte for påstanden har klagerne gjort gældende, at Jydsk Rengøring  

 A/S med aftalen af 7. december 1992, der skal ses i lys af meddelelsen af 4.  

 december 1992, delvis har afgivet sin ledelsesret og har givet et ubetinget  

 løfte om, at nye arbejdsplaner ikke iværksættes, før man er enig med  

 organisationerne om det.
Dette følger dels af ordlyden af meddelelsen af 4.  

 december 1992, dels af, at aftalen af 7. december 1992 udtrykkelig  

 forudsætter, at iværksættelsesdatoen skal aftales mellem parterne.
 Ved ikke efter den 14. december 1992 at ville fortsætte forhandlinger med  

 organisationerne har Jydsk Rengøring A/S brudt den organisationsaftale, der  

 er indgået.
 Jydsk Rengøring A/S har først på et sent tidspunkt hævdet, at man kun gik  

 ind på at sende meddelelsen af 4. december 1992, fordi man var under pres af  

 truslen om fortsat strejke, og at man derfor ikke kan være bundet deraf.  

 Synspunktet ville i øvrigt, selvom det var fremsat i tide, ikke kunne  

 begrunde en ugyldighed.
Betingelserne for at fragå en afgivelse af ledelsesretten er ikke til  

 stede.
Der var således den 14. december 1992 endnu lang tid til at opnå en  

 forhandlingsløsning, og det er ikke arbejdstagernes skyld, at der ikke blev  

 opnået enighed mellem parterne.
Tværtimod er man kommet med et oplæg, der  

 tager udgangspunkt i Jydsk Rengøring A/S's planer og forudsætter den samme  

 kvalitet og arbejdstakt.
Der er desuden i oplægget benyttet en anerkendt  

 beregningsmetode (R.19). Indklagedes påstand om, at eventuelle afvigelser fra  

 Jydsk Rengøring A/S's planer kun skulle have virkning til 1. april 1993, er  

 ikke tilstrækkeligt præciseret for modparten og har i øvrigt formodningen  

 klart imod sig.
Det konstaterede brud på aftalen må sanktioneres med en følelig bod, idet  

 indklagede vil gennemføre arbejdsplaner, der er langt mere belastende for den  

 enkelte, end det, organisationerne kunne acceptere.
Det må desuden være  

 skærpende, at der er tale om brud på en fagretlig aftale, der er indgået for  

 at stoppe eller afværge en konflikt.
 Indklagede har heroverfor anført, at der ikke i aftalen af 7. december  

 1992 kan indfortolkes et krav om enighed om nye planer.
 Når ordvalget blev accepteret i meddelelsen af 4. december 1992, var det  

 netop, fordi arbejdsgiveren da var under pression/tvang af den løbende  

 arbejdsnedlæggelse, og Per Hollender havde i øvrigt netop ifølge Tommy  

 Hansens forklaring også udtrykkeligt forbeholdt sig ledelsesretten.
 Arbejdsgiverens brev af 29. oktober 1992 til medarbejderne viser  

 selskabets imødekommenhed over for de ansatte, og organisationernes afvisning  

 af disse tilbud bekræfter, at sagen for dem var blevet politisk, og at de  

 ikke seriøst gik ind i forhandlingerne med arbejdsgiveren.
 Det er arbejdstagernes skyld, at der ikke blev opnået enighed, fordi man  

 ikke ville acceptere, at Jydsk Rengøring A/S's planer - der var grundlaget  

 for selskabets licitationsbud - skulle gennemføres efter en overgangsperiode.  

 Det har formodningen imod sig, at selskabet kunne fravige disse planer på  

 længere sigt.
 ARBEJDSRETTENS BEGRUNDELSE OG KONKLUSION:
Den organisationsaftale, parterne indgik den 7. december 1992, var  

 forhandlet gennem mange timer.
Den indeholder ikke efter sin ordlyd nogen  

 afgivelse af arbejdsgiverens ledelsesret og afskærer således ikke  

 udtrykkeligt gennemførelse af arbejdsplaner, som ikke forinden var godkendt  

 af arbejdstagerorganisationerne.
 Drøftelserne om aftalen var i et vist omfang en fortsættelse af de  

 forhandlinger, der lå forud for Jydsk Rengøring A/S's tilsagn af 4. december  

 1992. Efter de forklaringer, der er afgivet, er det imidlertid ikke  

 godtgjort, at parterne var enige om, at aftalen skal forstås således, at der  

 skal være opnået enighed mellem parterne, inden en ny arbejdsplan kan  

 iværksættes.
 Selvom der i aftalen var fastsat en endelig frist til den 1. marts 1993,  

 er det ikke i sig selv et brud på aftalen, at arbejdsgiveren allerede i  

 december 1992 mener at have konstateret, at der ikke er mulighed for at opnå  

 resultater ved fortsatte forhandlinger og derfor straks sætter sine egne  

 planer i kraft.
 Det er derfor ikke for Arbejdsretten godtgjort, at den indklagede  

 virksomhed har brudt organisationsaftalen af 7. december 1992, og der  

 frifindes derfor for påstanden herom.
 T h i k e n d e s f o r r e t :
 De indklagede, Dansk Arbejdsgiverforening for Servicebranchens  

 Arbejdsgiverforening, SBA, for Jydsk Rengøring A/S, frifindes.
 I sagsomkostninger skal klagerne, Landsorganisationen i Danmark for  

 Kvindeligt Arbejderforbund i Danmark og Dansk Funktionærforbund, betale 2.000  

 kr. til Arbejdsretten.
