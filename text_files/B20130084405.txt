Bekendtgørelse om ændring af bekendtgørelse om anvendelse af vejafmærkning § 1 I bekendtgørelse nr. 801 af 4. juli 2012 om anvendelse af vejafmærkning foretages følgende ændringer:
 1. I indledningen ændres »lovbekendtgørelse nr. 1047 af 24. oktober 2011« til: »lovbekendtgørelse nr. 1055 af 9. november 2012«.
 2. I § 182 ændres »gadesignal« til »trafiksignal«.
 3. Kapitel 8, affattes således:
»Kapitel 8 Signalanlæg X.
Trafiksignaler, Generelt § 195. Trafiksignal og Rødt blinksignal må ikke etableres på veje med en tilladt hastighed på over 70 km/h.
 § 196. Trafiksignaler anvendes i kryds, hvor trafikmængden på forskellige tider er så stor, at der for de trafikanter, som har vigepligt, opstår urimelige ventetider og kødannelser.
 Stk. 2. Signalerne anvendes endvidere, hvor der ikke med anden afmærkning kan opnås en færdselssikkerhedsmæssig tilfredsstillende færdselsregulering.
 Stk. 3. Endelig anvendes trafiksignaler på vejstrækninger, der er for smalle til mødende trafikanter.
 § 197. Trafiksignaler skal altid være i drift.
Stk. 2. Når signaler undtagelsesvist er ude af drift, skal de fjernes, eller tildækkes.
Dette gælder også, når signaler på grund af kortvarige driftsforstyrrelser er ude af funktion, hvis skaden ikke straks kan udbedres.
 § 198. Trafiksignaler skal regulere konflikterne mellem ligeudkørende motorkøretøjer, og trafikanter fra krydsende retninger.
 § 199. Højre og venstresving skal separatreguleres med 3-lys pilsignal, X 12 Pilsignal, i følgende situationer:
1) to eller flere venstresvingsbaner over for modkørende, eller 2) to eller flere højresvingsbaner over for cyklister eller fodgængere.
§ 200. Al indkørsel af motorkøretøjer i et signalreguleret område skal signalreguleres.
Undtaget herfra er kun indkørsel af helt ubetydelig trafik ad en overkørsel.
 § 201. På tværs af alle tilfarter, som er omfattet af signal reguleringen, skal etableres stoplinje, medmindre dette ved vejarbejder er umuligt på grund af belægningens art.
I.
Lyssignalers betydning, antal og placering X 11 Hovedsignal § 202. X 11 Hovedsignal skal placeres således, at trafikanter, der kører mod et signalreguleret kryds, skal kunne se mindst 2 signaler, der viser samme signalbillede, hvoraf mindst et hovedsignal skal være placeret således, at det under normale forhold ikke dækkes af forankørende eller krydsende køretøjer.
 Stk. 2. Trafikanter, der holder ved en stoplinje, skal kunne se mindst et signal.
 Stk. 3. For hver tilfart i et signalreguleret område kan 3-lys pilsignaler eller cyklistsignaler erstatte hovedsignaler.
 § 203. For hver tilfart skal der placeres mindst ét højtsiddende hovedsignal.
 Stk. 2. Hvor der i en tilfart foretages regulering med X 12 Pilsignal, og hvor der er en eller flere gennemfartsbaner, skal der mellem svingbaner og nærmeste gennemfartsbane placeres et højtsiddende 3-lys pilsignal ved siden af et signal, der regulerer trafikken i gennemfartsbanerne.
 Stk. 3. Undtaget fra kravet om højtsiddende signaler er tilfarten fra et tætliggende signalreguleret kryds.
 § 204. Mindst ét hovedsignal skal placeres lavtsiddende ud for stoplinjens højre ende eller højst 5,0 m efter denne.
 Stk. 2. Hovedsignaler skal placeres, således at de optræder i størst antal på tilfartens side af den tværgående vejs midterlinje.
 Stk. 3. Når hovedsignaler eller 3-lys pilsignaler anbringes ved siden af hinanden, skal lysgiverne anvende samme teknik og luminans.
 § 205. Hvor der fra en tilfart forekommer venstresving, og hvor modkørende færdsel afvikles ved eftergrønt, skal der i krydsets fjerne venstre hjørne anbringes et X 13 Minusgrøntsignal.
 Stk. 2. Dette signal skal ved skift til gult og rødt lys skifte i takt med eller senere end signalerne for den modkørende trafik undtagen i situationer, som nævnt i stk. 3 og 4.
 Stk. 3. Et minusgrøntsignal må ikke vise rødt, mens der i øvrigt er grønt for samme retning.
 Stk. 4. Hvor signalanlægget er styret, så den modkørende trafik kan få rødt signal før den medkørende trafik, skal minusgrøntsignalet være suppleret af et grønt 1-lys pilsignal.
§ 206. Undertavlen U5 med symbolet, US 8 Cykel og lille knallert, må kun anvendes under X 11 Hovedsignal og X 12 Pilsignal i en tilfart, hvor det ikke resulterer i konflikter mellem cyklister og motorkøretøjer, eller hvor sådanne konflikter reguleres med X 16 Cyklistsignal.
Undertavlen U 5 placeres under det lavtsiddende hovedsignal eller pilsignal, der er placeret til højre for stoplinjen på vognbanerne eller højst 5,0 meter efter denne.
 § 207. Trafiksignaler med et rangerprogram kan anvendes til regulering af trafikken i jernbaneoverkørsler, hvor havne-, gods- eller firmaspor krydser veje i forbindelse med vejkryds.
 Stk. 2. Det under stk. 1 nævnte anlæg skal forsynes med klokkesignal opsat på en eller flere signalmaster.
 Stk. 3. Det under stk. 1 nævnte anlæg må ikke etableres uden godkendelse fra jernbaneinfrastrukturforvalteren og samtykke fra politiet.
X 12 Pilsignal § 208. X 12 Pilsignal anvendes enten som 3-lys pilsignal eller som 1-lys pilsignal ved siden af tilsvarende farve i hovedsignalet.
 Stk. 2. 3-lyspilsignaler anvendes, hvor trafikken i den pågældende retning ønskes reguleret selvstændigt.
 Stk. 3. Grøn pil må kun anvendes, når der ved kørsel i pilens retning ikke forekommer en vigepligt.
 Stk. 4. Brug af højresvingspil forudsætter, at der er en cykelsti, eller at cykling er forbudt fra den pågældende retning.
 Stk. 5. Når grønt 1-lys pilsignal benyttes sammen med rødt i hovedsignaler, skal der være etableret separate vognbaner for trafikken, der reguleres af pilsignalet.
 Stk. 6. I trafiksignalanlæg, som reguleres i sammenhæng med Z 72,2 Rødt blinksignal ved jernbaneoverkørsler, kan der anvendes rødt 1  lys pilsignal, som kun tændes ved togpassage.
 Stk. 7. Der må ikke anvendes kombinerede pile.
 § 209. 3-lys pilsignaler skal anbringes ved den tilfart, de skal regulere, og på en sådan måde, at de ses ved siden af, men tydeligt adskilt fra evt. hovedsignaler eller andre 3-lys pilsignaler.
X 16 Cyklistsignal § 210. X 16 Cyklistsignal må kun anvendes, hvis der er cykelsti eller -bane.
 Stk. 2. Cyklistsignaler skal placeres under hovedsignaler og 3-lys pilsignaler, når de placeres på samme mast.
 § 211. 3-lys pilsignal anvendes, hvor cyklisterne eller føreren af lille knallert i den pågældende retning ønskes reguleret selvstændigt. 3-lys pilsignaler må kun anvendes ved separat afmærkede svingbaner på cykelstier.
 Stk. 2. Grøn pil må kun anvendes, når der ved kørsel i pilens retning ikke forekommer en vigepligt.
 Stk. 3. Der må ikke anvendes kombinerede pile.
X 18 Fodgængersignal § 212. Ved S 17 Fodgængerfelt på kørebanen i signalregulerede kryds skal der anvendes X 18 Fodgængersignal.
Der skal afmærkes S 17 Fodgængerfelt, hvor der anvendes X 18 Fodgængersignal.
 Stk. 2. X 18 Fodgængersignal skal placeres ved den fjerneste ende af det fodgængerfelt, som signalet gælder for, på en sådan måde, at det er synligt under hele passagen.
X 19 Bussignal § 213. X 19 Bussignal anvendes, hvor busser benytter en busbane eller et tilsvarende særligt areal i tilfarten, og hvor der reguleres selvstændigt for busserne.
Stk. 2. Bussignal skal opsættes sammen med et hovedsignal.
Bussignaler placeres til venstre for hovedsignalet, hvis busbanen ligger til venstre for de øvrige vognbaner, og til højre for hovedsignalet, når busbaner ligger til højre for vognbanerne.
II.
Lanternernes opsætningshøjde § 214. Lavtsiddende signaler over cykelsti skal opsættes sådan, at der er mindst 2,5 m fri højde under signallanternen med tilhørende beslag.
 Stk. 2. Højtsiddende signaler over kørebane skal opsættes sådan, at der er mindst 5,0 m fri højde under signallanternen med tilhørende beslag.
III.
Styringsform og detektering § 215. Signalanlæg, som ligger så tæt ved hinanden, at misforståelse og forveksling af de enkelte anlægs signalbilleder kan forekomme, skal af sikkerhedsmæssige grunde samordnes.
 § 216. Signalanlæg, der ikke er samordnede skal trafikstyres.
 Stk. 2. Detektorer for motorkøretøjer skal være automatisk virkende.
 Stk. 3. Lyset i et fodgængertryks kvitteringslys skal tændes, når en fodgænger detekteres, som indikation af, at signalerne for det pågældende fodgængerfelt efterfølgende vil skifte til grønt.
 Stk. 4. Hvor der anvendes fodgængertryk anbringes disse ved begge ender af det pågældende fodgængerfelt eller delfodgængerfelt.
 Stk. 5. Fodgængertryk skal fungere sådan, at konstant indtrykket knap ikke giver konstant anmeldelse.
 § 217. Hvor trykknap for blinde anvendes skal den opsættes umiddelbart ved hver retningspil ved det pågældende fodgængerfelt eller delfodgængerfelt.
 Stk. 2. Trykknap for blinde placeres på en flade under retningspilen.
 Stk. 3. Trykknapper for blinde erstatter ikke eventuelle fodgængertryk, men skal ved aktivering i et trafikstyret signalanlæg udløse en detektering.
 § 218. Anvendes der 1-lys venstresvingspil, må denne ikke indkobles forud for grønt for den modkørende trafik.
IV.
Signaltider § 219. Følgende tider skal overholdes:
 1) Rødt-gult: 2 sek.
 2) Gult: 4 sek.
 3) Grønt: mindst 6 sek.
 4) Grønt 1-lys pilsignal: mindst 4 sek.
 5) Grønt 3-lyspilsignal uden trafikstyring: mindst 6 sek.
 6) Grønt 3-lyspilsignal med trafikstyring: mindst 4 sek.
Stk. 2. Ved trafiksignaler, som reguleres i forbindelse med en jernbaneoverkørsel, kan varigheden af grønt lys dog begrænses til 4 sek. ved toganmeldelse.
Dog kan grønt lys i fodgængersignaler afbrydes uanset varigheden.
 Stk. 3. Den samlede grøntid og mellemtid i et fodgængersignal skal som minimum være så lang, at en fodgænger, der træder ud på kørebanen 2,0 sek. efter, at der tændes grønt lys, og går med en hastighed af 1,0 m/sek. , kan nå over det pågældende fodgængerfelt eller delfodgængerfelt.
 § 220. Ved sekundære konflikter, der ikke er separat reguleret gælder følgende:
 1) Grønt signal for cyklister må ikke starte senere end grønt i hovedsignalerne for samme færdselsretning.
 2) Grønt signal for fodgængere må ikke starte senere end grønt i hovedsignalerne for samme færdselsretning.
 3) Grønt signal for fodgængere må ikke starte senere end grønt signal for cyklister for samme færdselsretning.
§ 221. Sikkerhedstiden skal være så lang, at den sidste dimensionsgivende trafikant efter grønt netop går fri af den første (tidligste) dimensionsgivende trafikant, som starter for grønt fra den krydsende retning.
Længden af sikkerhedstiden afhænger af krydsets geometri, de konfliktende trafikstrømmes hastighed samt start og stop i forhold til signalskift.
V.
Geometriske forhold § 222. For enhver trafikstrøm skal antallet af vognbaner i og efter krydset mindst være lig antallet af vognbaner før krydset.
 § 223. Ved forsatte fodgængerfelter skal fodgængerstrømmene dirigeres ved opsætning af rækværker eller lignende på midterhellen.
 § 224. Når der er en helle til højre for en venstresvingsbane, skal der også være en helle til venstre ind mod kørebanen for modkørende trafik.
VI.
Fritliggende krydsning mellem vej og sti § 225. Ved fritliggende kryds mellem vej og sti skal antallet af højtsiddende signaler være mindst to for hver køreretning.
 Stk. 2. Hvor en sti forsættes ved krydsning af en vej skal stitrafikanterne dirigeres ved opsætning af rækværker eller lignende på midterhellen.
VII.
Vekselvis ensrettede strækninger § 226. Ved vekselvis ensrettede strækninger skal signalerne i alle tilfælde placeres før den enkeltsporede stræknings begyndelse og højst 10 m efter stoplinje eller standsningssted.
Krav til materiel Styreapparater § 227. Styreapparater for trafiksignaler skal være forsynet med en af styringen og tidsudmålingen uafhængig kontrol for, at der ikke som følge af fejl ved anlægget vises samtidigt grønt lys eller grønt lys samtidig med gult eller rød/gult lys i fjendtlige signalgrupper.
Aktivering af kontrollen skal slukke samtlige signaler i anlægget.
Fejltilstanden må højst vare 300 millisekunder.
Fejl, der hindrer udførelsen af kontrollen, skal ligeledes slukke samtlige signaler inden for det anførte tidsrum.
 Stk. 2. Gult blink er ikke tilladt i trafiksignaler og skal altid medføre en slukning.
 § 228. Styreapparater for trafiksignalanlæg skal for alle hovedsignaler, 3-lys pil signaler og cyklistsignaler kunne kontrollere, når der skal være rødt i en retning, om der er rødt i et af vejbestyrelsen nærmere specificeret antal signaler (svarende til klasse CC1 i standarden DS/EN 12675, pkt. 4.7.1), og om der er fravær af rødt i alle signaler (svarende til klasse CB1 i standarden DS/EN 12675, pkt. 4.7.1).
 Stk. 2. Aktivering af kontrollen bevirker enten en fejlindikering eller en slukning af samtlige signaler inden for 300 millisekunder.
 Stk. 3. Fravær af rødt i alle hovedsignaler, 3-pilsignaler eller cyklistsignaler i én retning skal altid udvirke en slukning.
 Stk. 4. Fravær af rødt i én signalgruppe med fodgængersignaler, der skal vise rødt i en konstellation med »grønt bag rødt« skal udvirke en slukning af samtlige signaler i anlægget.
§ 229. Styreapparater skal forsynes med følgende startprogram, der tidligst kan aktiveres, når samtlige signaler har været slukket i 10 sekunder: Gult i alle retninger i 4 sekunder (rødt i evt. fodgængersignaler), derefter rødt i alle retninger i 4 sekunder, hvorefter anlægget går over i det ind- stillede program startende med 2 sekunder rød/gult (og derefter grønt) i hovedretningen.
Alle 3-lyssignaler skal have grønt i løbet af det første signalomløb.
Stk. 2. Styreapparater for trafikstyrede trafiksignaler skal forsynes med kontrolfunktioner, der til stadighed kontrollerer, at de tilsluttede detektorer inkl. trykknapdetektorer leverer de fornødne data.
Aktivering af kontrollen skal bevirke en fejlindikering for den aktuelle detektor.
 § 230. Under normalt forekommende driftsforhold skal de indstillede sikkerhedsbestemmende tider (gultider, rød- + gultider) og min. grøntider, jf. § 219, overholdes med en tolerance på ± 5 %.
Lanterners udformning § 231. Hovedsignaler, pilsignaler, fodgængersignaler og bussignaler skal have cirkulære lysåbninger med en diameter på 20 cm ±10 %.
 Stk. 2. Cyklistsignaler skal have cirkulære lysåbninger med en diameter på 10 cm ±10 %.
 Stk. 3. Mellemrum mellem lysåbninger må ikke være større end 50 % af lysåbningernes diameter.
 § 232. Øverst i cyklistsignaler skal der være en tavle med:
1) En rektangulær lysåbning på 8 cm x 13 cm ±10 % eller 2) en cirkulær lysåbning med en diameter på 10 cm ±10 %.
 3) Tavlen skal være indefra belyst og vise en hvid cykel på blå bund.
 § 233. Vognbanesignaler skal være kvadratiske og have en kantlængde på mindst 0,50 m.
 Stk. 2. Hvor vognbanesignaler anvendes uden grønne pil-symboler, men med variable C55 Lokal hastighedsbegrænsning, anvendes en kantlængde på 0,70 m ved ønskede hastigheder på 100 km/h eller derunder og en kantlængde på 0,90 m, hvor større hastighed er tilladt.
 § 234. Z 72, 1 Rødt blinksignal, skal have cirkulære lysåbninger med en diameter på 20 cm ±10 % og opfylde de krav, der gøres gældende for røde signalgivere i trafiksignaler.
 Stk. 2. Blinksignalet udsendes med en frekvens på 55 - 65 blink pr. minut, og således at lys- og mørkeperioderne er tilnærmelsesvis lige lange.
 § 235. Z 93 Gult blinksignal som anvendes ved fodgængerfelter og arbejdende skolepatruljer skal have cirkulære lysåbninger med en diameter på 30 cm ±10 %, når signalet placeres højt og med lysåbning på 20 cm ±10 %, når signalet placeres lavt.
Farvegrænser og lysstyrke § 236. Farvegrænser og lysstyrke for trafiksignaler fremgår af bilag 6.
Stk. 2. Lyset fra trafiksignaler skal have farver, der ligger inden for de farveområder, som afgrænses af de i bilag 6 figur 1 og bilag 6 tabel 4 angivne punkter.
De farveområder, som er angivet for rød, gul og grøn, er identiske med de farveområder, der er defineret for disse lysfarver i DS/EN 12368.
§ 237. Højtsiddende trafiksignaler på alle overordnede veje og på veje uden for tættere bebygget område skal have en kraftig lysstyrke i referenceretningen på minimum 400 cd.
Kraftig lysstyrke må ikke anvendes på lavtsiddende trafiksignaler.
 Stk. 2. Lysstyrker skal måles som angivet i DS/EN 12368.
 Stk. 3. Lysstyrken i referenceretningen skal opfylde kravene i bilag 6 tabel 1.
 Stk. 4. I en række andre retninger skal lysstyrkerne mindst udgøre de procentværdier i forhold til den målte lysstyrke i referenceretningen, der er angivet i bilag 6 tabel 2 for ekstra bredde.
 Stk. 5. Der må ikke i nogen retning forekomme lysstyrker, der overstiger de i bilag 6 tabel 1 angivne værdier for maksimum lysstyrke.
Stk. 6. Lysfordelingen skal i det væsentlige være jævn.
Således må der ikke forekomme lysstyrker i retninger, som ligger mellem to retninger i bilag 6 tabel 2 eller tabel 3, der er lavere end angivet for de to retninger.
 Stk. 7. De angivne lysstyrker skal opretholdes om dagen.
 § 238. Lysstyrken af reflekterende lys i lanterner (fantomsignalet), der måles som angivet i standarden DS/EN 12368, skal være lavere end 25 % af signalets lysstyrke i referenceretningen for signaler med rødt, gult og hvidt lys, og lavere end 12,5 % af signalets lysstyrke i referenceretningen for signaler med grønt lys.
§ 239. Z 72,2 Rødt blinksignal ved jernbaneoverkørsler skal opfylde samme krav som til, Z 72.1 Rødt blinksignal, idet lysstyrkerne for en række retninger i forhold til referenceretningen skal være mindst som angivet i bilag 6 tabel 5 og maksimalt 1000 cd i nogen retning.
Lysstyrken af et evt. reflekterende lys i lanterner (fantomsignal) må højst være 12,5 % af signalets lysstyrke i referenceretningen.
 Stk. 2. Lysstyrkerne i forskellige retninger for Z 72,1 der anvendes på bevægelige bomme ved jernbaneoverkørsler skal i forhold til referenceretningen være mindst som angivet i bilag 6 tabel 6.
 Stk. 3. Der må ikke i nogen retning forekomme lysstyrker, som overstiger 185 cd.
 Stk. 4. Lyset fra Z 72,1 der anvendes på bevægelige bomme ved jernbaneoverkørsler skal have samme farve, som rødt trafiksignal jf. § 236, stk. 1.
 § 240. Z 93 Gult blinksignal, som anvendes ved fodgængerfelter og arbejdende skolepatruljer skal have en lysfarve, der opfylde samme krav som gælder for gult lys i trafiksignaler.
 Stk. 2. Z 93 Gult blinksignal ved fodgængerfelter skal være tændt og slukket i omtrent lige lange perioder og blinke med en frekvens på 55 - 65 blink pr. minut.
 Stk. 3. Z 93 Gult Blinksignal skal have en lysfarve, der opfylder kravene til Gult blinksignal i DS/EN 12356.
 Stk. 4. Ved opstilling af gule blinksignaler skal det tilstræbes, at signalernes optiske akser sigter mod føreren af en bil på 50  100 m afstand.
Fodgængertryk § 241. Fodgængertryk og andre trykknapdetektorer skal være forsynet med kvitteringslys.
Dette gælder dog ikke tryk, som alene er beregnet for blinde og svagsynede.
Kvitteringslyset skal være hvidt og synligt forfra og fra siderne.
Lydsignaler Generelt § 242. Lydsignaler må kun anvendes ved signalregulerede fodgængerfelter.
 Stk. 2. Hvor en kombineret bus- og højresvingsbane er forsynet med en 1-lys pilsignal og et ligeudsignal for busser, skal der anvendes lydsignal i det fodgængerfelt, der passeres af de højresvingende.
 Stk. 3. Lydsignalet skal være underlagt en tilsvarende kontrol som i det visuelle signal, jf. §§ 227-230.
 Stk. 4. Hvis lydgiveren modtager fejlagtige ordrer, enten samtidig ordre om »gå« og »vent« eller hverken ordre om »gå« eller om »vent«, skal lydudsendelsen afbrydes automatisk.
§ 243. Lydgivere ved et fodgængerfelt skal etableres på begge fortove tæt ved fortovskanten samt på heller og rabatter, der benyttes som fodgængerstøttepunkter.
Ved fodgængerfelter uden forsætninger eller forgreninger skal alle lydgivere være placeret på samme side af feltet, som vist i figur 10.
 Stk. 2. Ved fodgængerfelter, der forsættes eller forgrener sig ved en helle, følges så vidt muligt det samme princip på hver sin side af forsætningen eller forgreningen.
 Stk. 3. Ved opsætning af lydgivere for forskellige felter skal man nøje overveje placeringen, således at misforståelser udelukkes.
 Figur 10 Placering af lydgivere ved fodgængerfelter uden forsætninger eller forgreninger.
 § 244. Der benyttes 2 hovedtyper af funktioner: normal og reduceret.
 Stk. 2. Lydstyrken af en lydgiver skal reguleres automatisk i normal funktion.
 Stk. 3. Ved reduceret funktion skelnes mellem 2 typer:
 1) Ved reduceret funktion (R1) skal lydgiveren fungere med sin mindste lydstyrke, men der skal være mulighed for manuelt at aktivere den automatiske styrkeregulering (normal funktion) på »trykknap for blinde«.
 2) Ved reduceret funktion (R2) skal lydgiveren fungere uden lyd, hvor det er muligt manuelt at aktivere den automatiske styrkeregulering (normal funktion) på »trykknap for blinde«.
 Stk. 4. Efter hver aktivering i reduceret funktion skal den automatiske styrkeregulering være i normal funktion i en periode på ½-3 minutter, afhængig af omløbstiden i signalanlægget.
 Stk. 5. Alle lydgivere i samme kryds skal på et givet tidspunkt have samme funktion (normal, R1 eller R2) og der- med en lydstyrke, der er reguleret på samme måde i hele krydset.
 Stk. 6. Hvor der med to eller flere lydgivere gives samme signal, skal lydimpulserne afgives uden forskydning.
 § 245. Der benyttes en af følgende signalkarakterer:
 1) »Gå« har samme betydning som »grøn« i fodgængersignaler og skal bestå af lydimpulser af 200 millisekunders varighed for hver 400 millisekunder.
 2) »Vent« har samme betydning som »rød« i fodgængersignaler og skal bestå af lydimpulser af 400 millisekunders varighed for hver 2000 millisekunder.
 Stk. 2. De anførte tider skal overholdes med en tolerance på 5 %.
 Stk. 3. Lydimpulser for »gå« og »vent« i en lydgiver skal afgives i en firkanttone eller savtaktone med en grundfrekvens på 880 Hz ± 2 %.
 § 246. Lydstyrken skal være konstant under hele lydimpulsens varighed, når der bortses fra virkningen af den automatiske styrkeregulering.
 Stk. 2. Lydimpulserne under »gå« og »vent« skal have ens styrke i forhold til omgivelsernes støjniveau.
 Stk. 3. »Gå» må kun lyde, når der samtidig er grønt i det tilsvarende fodgængersignal.
Retningspil § 247. Der skal altid være retningspil ved et fodgængerfelt med lydgiver.
Den nedtages, hvis lydgiveren sættes ud af drift for et længere tidsrum.
§ 248. Retningspil placeres umiddelbart ved lydgiveren på samme mast eller stander som denne i en højde af 1,0- 1,2 m over terræn og på den side af masten eller standeren, der vender ind imod fodgængerfeltet.
Standeren skal have en højde af mindst 1,3 m over terræn.
§ 249. Retningspilen skal udformes i et hævet relief på vandret underlagsflade.
Relieffets kanter skal være skarpe og sidefladerne lodrette eller næsten lodrette.
Stk. 2. Pilen skal ved relieffets overflade være 100-150 mm lang og 6-9 mm bred.
Reliefhøjden skal være 4-6 mm, se figur 11.
Stk. 3. Pilespidsen opbygges af 1 eller 2 knopper i yderligere hævet relief.
Længden af en knop skal være 7-10 mm ved dens overflade, og den skal fylde hele pilens bredde.
Hvis der er 2 knopper, skal de være ens og have en afstand på 1,5-1,7 gange deres længde.
Reliefhøjden skal være 1,5-1,7 gange pilens reliefhøjde, målt over underlagsfladen.
 Stk. 4. Den vandrette underlagsflade skal være så stor, at pilen ikke rager uden for den.
Figur 11. Retningspil § 250. Retningspilen opsættes, så spidsen peger ud mod kørebane eller cykelsti i fodgængerfeltets retning.
 Stk. 2. Pilens retning i det vandrette plan skal efter opsætningen kunne orienteres efter fodgængerfeltets retning med en nøjagtighed bedre end 2,5°.
 § 251. Pil med 1 knop skal anvendes, hvor den tilknyttede lydgiver gælder for passage over til fortov.
 Stk. 2. Pil med 2 knopper skal anvendes, hvor den tilknyttede lydgiver gælder for passage over til helle eller rabat, og hvor der derfor på denne helle eller rabat findes yderligere en lydgiver, gældende for den videre passage.
Y.
Vognbanesignaler § 252. Y 17 Vognbanesignal anvendes til at regulere trafikken i bestemte vognbaner.
 Stk. 2. Vognbanesignaler benyttes endvidere til at regulere trafikretningen ved reversible vognbaner.
Stk. 3. Hvor vognbanesignaler anvendes til regulering af reversible vognbaner, skal signalerne uanset vejens forløb opsættes i trafikanternes synsfelt og i en sådan indbyrdes afstand på langs af vejen, at trafikanterne altid kan se, hvilket signal, der er gældende for de aktuelle vognbaner.
Reversible vognbaner afstribes med dobbelte varslingslinjer.
 Stk. 4. Anlæg med vognbanesignaler skal godkendes af Vejdirektoratet, jf. dog stk. 5.
 Stk. 5. På hovedlandeveje skal anlæg med vognbanesignaler godkendes af Transportministeriet.
Z.
Blinksignaler Z 72 Rødt blinksignal § 253. Z 72,2 Rødt blinksignal ved jernbaneoverkørsler skal anvendes efter regler fastsat af Trafikstyrelsen.
 Stk. 2. Blinksignaler på samme side af jernbanen skal blinke i samme takt.
§ 254. Ved oplukkelige broer skal anvendes to blinkende røde lys, jf.
Z 72,1 der placeres ved siden af hinanden og skiftevis tændes og slukkes.
 § 255. Anden anvendelse af rødt blinksignal end anført i §§ 253 og 254 skal godkendes af Vejdirektoratet, jf. dog stk. 2.
Stk. 2. Transportministeriet kan godkende, at Vejdirektoratet anvender rødt blinksignal på anden måde end anført i §§ 253 og 254 Z 95 Blåt blinksignal § 256. Blåt blinksignal må kun anvendes af politi og redningsmandskab, hvor det skønnes nødvendigt at afmærke færdselsulykkessteder og brandsteder.
 Stk. 2. Uden for tættere bebygget område skal Z 95 opsættes ca. 200 m foran farestedet.
Stk. 3. Hvis der kun er ét signal til rådighed, skal det på veje med dobbeltrettet færdsel opsættes umiddelbart ved farestedet, således at det kan ses fra begge retninger.« 4. Bilag 6 affattes som bilag 1 til denne bekendtgørelse.
 5. Som bilag 7 indsættes bilag 2 til denne bekendtgørelse.
§ 2 Bekendtgørelsen træder i kraft den 1. juli 2013.
