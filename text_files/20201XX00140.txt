Skriftlig fremsættelse (30. oktober 2020) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om afgift af polyvinylklorid og ftalater (pvc-afgiftsloven) (Lovforslag nr.
L 68) Dette lovforslag udmønter en del af Aftale om finansloven for 2020 og har til formål at genindføre en afgift på visse varer indeholdende pvc og ftalater (blødgører). Den foreslåede afgift har til hensigt at øge incitamentet til anvendelse af andre materialer og herved reducere mængden af blød pvc, som forbrændes eller deponeres.
Bortskaffelse af pvc giver problemer i affaldshåndteringen, da pvc indeholder klor, som ved forbrænding medvirker til en væsentlig forøgelse af restprodukter som er skadelig i naturen.
Ftalater er en gruppe af kemiske stoffer, der især anvendes som blødgørere i plastik - primært pvc.
Nogle ftalater er hormonforstyrrende og kan påvirke forplantningsevnen.
Det foreslås, at afgiftsgrundlaget begrænses til varer, hvor det vurderes, at mængden af blød pvc og ftalater kan opgøres som standardsats efter varens gennemsnitlige indhold af blød pvc og ftalater, og hvor afgiften vil få den ønskede miljømæssige effekt.
De administrative omkostninger ved en opgørelse for alle produkter, som indeholder blød pvc med og uden ftalater, kan være betragtelige sammenlignet med varens værdi og størrelsen af en afgift.
Forbruget af blød pvc og ftalater er til en vis grad aftaget henover den seneste årrække i takt med indførelse af forbud og anden EU-regulering vedrørende visse ftalater samt øgede muligheder for substitution til alternative materialer.
Samlet set skønnes det, at mængden af blød pvc fortsat vil falde frem mod 2030. Den foreslåede genindførelse af pvc-afgiften vil forstærke denne tendens.
 Det foreslås, at loven træder i kraft den 1. januar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
