Cirkulæreskrivelse om meddelelse om  

 efterløn, udbetalt for en periode efter medlemmets død Kommentarer m.v.:
Medlemskabet ophører, når medlemmet afgår ved  

 døden.
Hvis der er udbetalt efterløn for en periode efter  

 dødsfaldet, kan det for meget udbetalte beløb ikke tilegnes af  

 dødsboet.
Kassen skal anmode boet om at tilbagebetale beløbet  

 efter dansk rets almindelige tilbagesøgningsregler.
 Meddelelse om afgørelsen:
 Et medlem afgik ved døden i udbetalingsperioden, og først  

 efter, at efterlønnen var overført til medlemmets konto, fik  

 kassen meddelelse om dødsfaldet.
 Kort efter blev dødsboet anmodet om at tilbagebetale  

 efterlønsbeløbet for perioden efter dødsfaldet (med  

 fradrag af indeholdt a-skat og forudbetalt kontingent til kassen).
 Efter nogen tid rykkede kassen for betalingen, og boet klagede over  

 afgørelsen om tilbagebetaling.
 Direktoratet udtalte, at efterløn udbetales bagud for 4 henholdsvis  

 5 uger, jf. arbejdsløshedsforsikringslovens § 75 f, stk. 1, og at der  

 heri ligger en klar forudsætning om, at udbetaling kun kan finde sted  

 for den del af perioden, hvor medlemmet har opfyldt betingelserne for at  

 modtage efterløn.
 Da det er en betingelse for at modtage efterløn, at  

 pågældende er medlem af kassen, jf. lovens §§ 75 a, stk. 1, og 75  

 b, stk. 1, var direktoratet enig i, at udbetaling ikke kan finde sted for en  

 periode, hvor medlemskabet er ophørt ved død eller på  

 anden måde.
 Direktoratet fandt derfor også, at det for meget udbetalte  

 beløb ikke kunne tilegnes af boet og skulle betales tilbage til  

 arbejdsløshedskassen efter dansk rets almindelige  

 tilbagesøgningsregler.
 Ankenævnet tiltrådte direktoratets afgørelse med den  

 givne begrundelse.
