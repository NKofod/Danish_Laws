 Konfliktvarsel fundet ulovligt.
TV2 opsagde en overenskomst for serviceteknikere på TV-SYD med Dansk  

 Metalarbejderforbund (M), der ikke indeholdt regler om konflikt, til udløb  

 den 31/3-92. Den 27/3-92 varslede M arbejdsstandsning for de pågældende  

 ansatte til støtte for et krav om fornyelse af overenskomsten.
TV2 anså efter  

 udløbet af den opsagte overenskomst de pågældende ansatte som dækket af andre  

 overenskomster og indklagede M for Arbejdsretten med påstand om, at  

 konfliktvarslet var ulovligt af såvel formelle som materielle grunde.
Arbejdsretten fastslog, at varslingsskrivelsen var afgivet over for  

 ansættelsesmyndigheden og inden udløbet af parternes overenskomst.
Den  

 indeholdt oplysning om navnene på de personer, der var omfattet af  

 arbejdsnedlæggelsen, og henvisning til fuldmagter for M til at foretage  

 opsigelse af arbejdsforholdene.
 Opsigelserne opfyldte derfor formkravene til varsling af konflikt.
Formkravene måtte antages at være de samme, uanset om den tidligere  

 overenskomst indeholdt bestemmelser om konflikt, og uanset om overenskomsten  

 var udløbet.
Arbejdsområdet måtte karakteriseres som Ms naturlige faglige  

 interesseområde, og det antal medlemmer af M, der var beskæftiget hos TV-SYD  

 var forholdsmæssigt så stort, at konflikten forfulgte et lovligt fagligt  

 formål.
At to af de personer, der var varslet konflikt for, i kraft af en  

 anden overenskomst var afskåret fra lovligt at nedlægge arbejdet, medførte  

 ikke, at konfliktvarslet i det hele kunne anses for ulovligt.
M blev herefter  

 frifundet.
 Under denne sag er der rejst spørgsmål om lovligheden af en varslet  

 arbejdsnedlæggelse på TV-Syd A/S.
 PARTERNES PÅSTANDE:
 Klageren, TV2/Danmark, har nedlagt påstand om, at de indklagede skal  

 anerkende, at den af Dansk Metalarbejderforbund ved skrivelser af 26. marts  

 1992 og 2. april 1992 varslede arbejdsnedlæggelse pr. 1. juli 1992 for 18  

 medarbejdere ansat ved TV-SYD A/S er ulovlig.
 Biintervenienten, Dansk Journalistforbund, har støttet denne påstand.
 De indklagede, Landsorganisationen i Danmark for Dansk  

 Metalarbejderforbund, har påstået frifindelse.
 SAGSFREMSTILLING:
Fjernsynsstationen TV-SYD blev etableret i 1983 som en regional  

 forsøgsvirksomhed under Danmarks Radio.
Stationens personale bestod  

 overvejende af medarbejdere i Danmarks Radio, der blev udstationeret til  

 TV-SYD.
 Ved udgangen af 1985 blev stationens produktion overtaget af TV-SYD A/S.
 Medarbejdere fra Danmarks Radio fik, hvis de ønskede det, orlov fra  

 Danmarks Radio til at fortsætte deres arbejde for TV-SYD, og der blev  

 afsluttet overenskomster mellem TV-SYD A/S og de ansattes faglige  

 organisationer, herunder en overenskomst af 30. januar 1986 mellem TV-SYD A/S  

 og Dansk Metalarbejderforbund, der pr. 1. april 1987 blev afløst af  

 overenskomst af 9. februar 1987.
 Efter sit indhold dækker overenskomsten løn- og arbejdsforhold for de  

 ansatte tekniske medarbejdere, beskæftiget ved Stationen.
Ifølge overenskomstens § 1, stk. 1, omfatter den medarbejdere, der er  

 beskæftiget ved teknisk arbejde på Stationen.
Teknisk arbejde udføres af  

 medarbejdere, der optager, redigerer, fotograferer, afvikler og/eller  

 producerer samt dem, der installerer og servicerer Stationens tekniske  

 udstyr.
 Overenskomsten indeholder endvidere i § 1, stk. 2, eksklusivbestemmelse  

 til fordel for medlemmer af Dansk Metalarbejderforbund.
Det fremgår bl.a. af overenskomsten, at medarbejderne lønnes månedsvis  

 forud (§ 2, stk. 3), at de har ret til 6 ugers ferie (§ 6), og at de er  

 omfattet af en gruppelivsforsikring og kan blive tilsluttet en  

 pensionsordning (§ 10). Der er i et vist omfang henvist til funktionærloven  

 (overenskomstens § 13 om opsigelse), og varslet for opsigelse er fastsat til  

 op til 3 måneder fra medarbejderside og op til 12 måneder fra Stationens  

 side.
Overenskomsten gælder (§ 18) til 31. marts 1987 og løber videre et år  

 ad gangen indtil den opsiges med 3 måneders varsel.
Den har ikke bestemmelser  

 om kollektive kampskridt.
I et protokollat henvises vedrørende ophavsret til  

 reglerne i Danmarks Radios overenskomst med Dansk Metalarbejderforbund.
 Pr. 1. oktober 1987 blev TV2 etableret som landsdækkende fjernsynskanal  

 med en central sendestation i Odense og desuden 8 regionale TV-stationer, og  

 TV-SYD blev godkendt som den første regionale station i TV2-systemet.
 På TV-SYD er nu ansat i alt 53 medarbejdere: 19 programmedarbejdere, 20  

 teknikere og 9 administrative medarbejdere samt 2 journalistpraktikanter og 3  

 medieteknikmekanikerlærlinge.
Medieteknikmekanikeruddannelsen er undergivet Metalindustriens  

 Lærlingeudvalg, og arbejdsområdet er beskrevet som arbejde fortrinsvis med  

 optagelser, bearbejdning og afvikling af TV-, lyd- og videoproduktioner i  

 samarbejde med producenter og deres øvrige medarbejdere.
Betjening og  

 sammenkobling af udstyr, der indgår i TV-, lyd- og videoproduktioner.  

 Deltagelse i systemplanlægning og opbygning af faste og transportable lyd- og  

 videoproduktionsanlæg og medvirken ved udarbejdelse af brugerinformationer.  

 Vedligeholdelse, fejlfinding og fejlretning af lyd- og videoproduktionsudstyr  

 til modulniveau.
Medieteknikmekanikerne er en af de faggrupper, der indgår  

 under metalarbejdernes arbejdsløshedskasses område, der (kassens vedtægts §  

 4, stk. 2) er den del af arbejdsmarkedet, der i væsentligt omfang  

 overenskomstdækkes af Dansk Metalarbejderforbund.
TV2's centrale ledelse har den overenskomstmæssige forhandlingskompetence  

 såvel for den centrale produktions- og udsendelsesvirksomhed i Odense som for  

 de regionale stationer.
Ansættelses- og afskedigelseskompetencen for det  

 regionale personale er hos den enkelte station.
 Efter forhandlinger med både Dansk Metalarbejderforbund og Dansk  

 Journalistforbund indgik TV2 den 22. januar 1988 overenskomst med Dansk  

 Journalistforbund med virkning fra 1. marts 1988, idet Dansk  

 Journalistforbunds hidtidige overenskomst med TV-SYD blev opsagt til udløb  

 den 31. marts 1989.
 Overenskomsten dækker fastansatte medarbejdere, beskæftiget ved redaktion,  

 produktion og afvikling af TV2's udsendelsesvirksomhed.
 Ved TV2 forstås i overenskomsten den lovfæstede, samlede TV2-virksomhed  

 indbefattet TV2's regionale virksomheder.
 Overenskomsten omfatter (jfr. § 1, stk. 1) medarbejdere ved TV2  

 beskæftiget med redigering, grafisk visualisering, research, programlægning,  

 programudformning, producering, fotografering, lydoptagelse, klipning,  

 tekstning, versionering og afvikling m.v. af fjernsynsprogrammer til  

 udsendelse i TV2's regi samt medarbejdere ved TV2, der informerer om TV2's  

 aktiviteter.
 Der er eksklusivbestemmelse (§ 1, stk. 2) til fordel for personer, der vil  

 kunne optages som medlemmer af Dansk Journalistforbund og Journalisternes  

 Arbejdsløshedskasse.
Overenskomsten har desuden bestemmelse om pensionsordning (§ 4) og  

 ferieret i henhold til ferieloven (§ 5). Om ophavsret refereres til  

 ophavsrets- og fotografiloven, og der omtales TV2's ret til det tjenstligt  

 producerede udsendelsesstof, og til eksemplarfremstilling - hvilket i praksis  

 vil sige fremstilling af videobånd til leje og salg.
Der er nærmere regler  

 for medarbejdernes andel i indtægten ved salg til fjernsynsbrug af TV2's  

 nyheds- og aktualitetsstof.
 Den 2. februar 1988 blev der holdt et møde mellem Dansk Journalistforbund  

 og Landsorganisationen i Danmark, hvor Dansk Journalistforbund orienterede om  

 indholdet af den færdigforhandlede overenskomst mellem Dansk  

 Journalistforbund og TV2. Det blev herunder bl.a. oplyst, at overenskomsten  

 dækker fastansatte medarbejdere, der med den kreative indfaldsvinkel er  

 beskæftiget med redaktion, produktion og afvikling af TV2's  

 udsendelsesvirksomhed, og at Dansk Journalistforbund havde lagt vægt på, at  

 overenskomsten mellem Dansk Journalistforbund og TV2 ikke var til hinder for,  

 at der indgås aftaler om dækning af arbejdsfunktioner, der ikke dækkes af  

 overenskomsten mellem Dansk Journalistforbund og TV2.
 Landsorganisationen i Danmark tilkendegav på mødet, at man ville tage  

 kontakt til TV2 med henblik på at få garanti for, at der ville blive indgået  

 overenskomst med LO-fagforbund for medlemmer, der ansættes til at udføre  

 funktioner vedrørende arbejde, der ikke er dækket af Dansk Journalistforbunds  

 overenskomst med TV2, og, at man ville anbefale medlemsforbundene at trække  

 fremsendte konfliktvarsler tilbage, så snart der var opnået tilsagn om  

 forhandling fra TV2's side.
 Det blev besluttet at oprette et samarbejdsudvalg med henblik på at drøfte  

 eventuelle uoverensstemmelser omkring diverse overenskomsters dækningsområder  

 m.v.
 Dansk Journalistforbund tilkendegav, at man ikke endeligt ville godkende  

 den indgåede overenskomst med TV2, før Landsorganisationen i Danmarks  

 relevante forbund havde opnået de nævnte garantier fra TV2.
TV2 - indbefattet TV2's regionale virksomheder - indgik den 10. februar  

 1988 en overenskomst for serviceteknikere med Dansk Metalarbejderforbund med  

 virkning fra 1. marts 1988. Ansættelse efter denne overenskomst sker i  

 henhold til funktionærloven.
Overenskomsten respekterer den løbende  

 overenskomst mellem Dansk Metalarbejderforbund og TV-SYD.
Ifølge overenskomstens § 1 er serviceteknikeren ansvarlig for det tekniske  

 udstyrs driftssikkerhed, klargøring og driftsvedligeholdelse.  

 Serviceteknikeren skal påtage sig konsulentvirksomhed over for de  

 producerende medarbejdere og skal desuden, når det er påkrævet, kunne indgå i  

 de daglige produktionsopgaver.
Der er eksklusivbestemmelse (§ 1, stk. 2) til  

 fordel for personer, der vil kunne optages som medlemmer af Dansk  

 Metalarbejderforbund og forbundets arbejdsløshedskasse.
 Overenskomsten har bestemmelser (§§ 4 og 5) om pensionsordning og ferie  

 samt (§ 15) om eventuel konflikt ved overenskomstfornyelse.
 Faggrupper der er omfattet af Dansk Metalarbejderforbunds overenskomst med  

 TV-SYD, er omfattet enten af serviceteknikeroverenskomsten eller af  

 journalistoverenskomsten.
 Den 29. august 1991 opsagde TV2 over for Dansk Metalarbejderforbund  

 overenskomsten af 9. februar 1987 for TV-SYD til udløb den 31. marts 1992. I  

 opsigelsesskrivelsen anføres, at TV2/Danmark er indstillet på sammen med  

 TV-SYD og Dansk Journalistforbund at finde en smidig løsning for Dansk  

 Metalarbejderforbunds nuværende medlemmer i TV-SYD.
 Den 17. september 1991 bekræftede Dansk Metalarbejderforbund modtagelsen  

 af opsigelsen, men gjorde opmærksom på, at man ikke kunne acceptere  

 opsigelsen i dens form og indhold, og bebudede, at man senere ville vende  

 tilbage vedrørende fornyelsen af overenskomsten.
 TV2 har herefter den 26. marts 1992 fornyet sin overenskomst med Dansk  

 Journalistforbund med virkning fra 1. marts 1992. Overenskomsten er på  

 væsentlige punkter uændret i forhold til den tidligere, men har et nyt  

 protokollat, hvoraf bl.a. fremgår, at overenskomsten som følge af parternes  

 frigørelse fra de tidligere, selvstændige overenskomster på TV-SYD omfatter  

 TV-SYD uden særlige indskrænkninger.
 Overenskomsten indeholder en tillægsaftale af 22. december 1989 om salg af  

 tjenstligt produceret udsendelsesstof.
 Den 27. marts 1992 modtog TV2 og TV-SYD en skrivelse af 26. marts 1992 fra  

 Dansk Metalarbejderforbund om varsling af arbejdsstandsning for Dansk  

 Metalarbejderforbunds medlemmer beskæftiget ved TV-SYD A/S.
 Varslingen har følgende ordlyd:
 »Dansk Metalarbejderforbund skal herved varsle arbejdsnedlæggelse for  

 18 medarbejdere, ansat ved TV SYD A/S med virkning fra og med 1. juli 1992.
Nærværende konfliktvarsel afgives på vegne de nævnte medarbejdere med et  

 varsel, der svarer til de længste af de for disse gældende individuelle  

 opsigelsesvarsler.
Fuldmagter om stillingsopsigelserne beror i forbundet.
 Der vedlægges en liste over de berørte 18 medarbejdere med angivelse af  

 navne og adresser.
 De pågældende medarbejdere er beskæftiget med teknisk arbejde på TV Syd  

 A/S og er omfattet af den gældende overenskomst af 1987 mellem Dansk  

 Metalarbejderforbund og TV SYD A/S.
 Overenskomsten er opsagt af TV2 ved skrivelse af 29. august 1992 med  

 virkning fra 1. april 1992.
TV2 har indtil videre afvist at forhandle om fornyelse af overenskomsten pr. 1. april 1992 at regne.
 Arbejdsstandsningen varsles til støtte for kravet om fornyelse af  

 overenskomsten.
Forbundet skal på ny anmode om en forhandling om indgåelse af overenskomst  

 med det hidtidige dækningsområde.
Forbundet anmoder derfor om, at der snarest  

 aftales mødetid og sted for en sådan forhandling.« Den 14. maj 1992 holdt repræsentanter for parterne et møde om situationen,  

 og advokat Bjørn Høberg-Petersen resumerede i tilslutning hertil i et brev af  

 2. juni 1992 TV2's standpunkter.
Han gjorde herunder bl.a. gældende, at  

 parternes overenskomst var udløbet og ophørt pr. 31. marts 1992, således at  

 personalet herefter var omfattet enten af serviceteknikeroverenskomsten eller  

 af journalistoverenskomsten, idet dog teknikerne på TV-SYD fortsatte på  

 hidtidige arbejdsvilkår i kraft af de individuelle ansættelsesaftaler.  

 Advokat Bjørn Høberg-Petersen havde på mødet tilkendegivet, at  

 konfliktvarslet af 26. marts 1992 var ulovligt, fordi det ikke indeholdt  

 nogen definitiv stillingsopsigelse på de berørte medarbejderes vegne.
Han  

 havde derfor tilbudt, at manglen kunne afhjælpes ved, at Dansk  

 Metalarbejderforbund erklærede, at konfliktvarslet skulle forstås som  

 egentlige stillingsopsigelser, som der var fuldmagter til.
I brevet  

 konstaterede han, at Dansk Metalarbejderforbund ikke havde ønsket at afgive  

 en sådan erklæring.
 I juli og august 1992 blev der holdt møder i et udvalg for teknisk  

 gennemgang af Dansk Journalistforbunds overenskomst med TV2. Dansk  

 Metalarbejderforbund var repræsenteret i udvalget.
 På baggrund af disse møder blev der den 23. november 1992 holdt et - viste  

 det sig resultatløst - møde til udveksling af synspunkter vedrørende TV2's  

 eventuelle indgåelse af overenskomst med Dansk Metalarbejderforbund for  

 medlemmer ved TV-SYD parallelt med overenskomsten med Dansk  

 Journalistforbund.
 Den 18. december 1992 har TV-SYD A/S indgået to ansættelsesaftaler med  

 TV-teknikere, der havde haft en tidsbegrænset ansættelse i 1992. Både i  

 ansættelsesaftalerne fra december 1991 og i aftalerne fra december 1992 er  

 der henvist til overenskomsten mellem TV-SYD og Dansk Metalarbejderforbund.
 Vilkårene for de da ansatte på TV-SYD er uændret efter den 1. april 1992,  

 også for så vidt angår områder (fx. ferielængden), hvor den opsagte  

 overenskomst var bedre for arbejdstagerne end overenskomsten med Dansk  

 Journalistforbund.
 Indklagede har givet tilsagn om at udskyde iværksættelse af den varslede  

 konflikt indtil Arbejdsretten har truffet afgørelse i sagen.
 PARTERNES ARGUMENTER:
 Klageren og biintervenienten har til støtte for påstanden gjort gældende,  

 at Dansk Metalarbejderforbunds overenskomst med TV-SYD A/S, hverken  

 udtrykkeligt eller forudsætningsvis indeholder hjemmel til at iværksætte  

 kollektive kampskridt, og at overenskomsten heller ikke er dækket af  

 hovedaftale, der giver sådan hjemmel.
Dansk Metalarbejderforbund har derfor ikke ret til at iværksætte  

 kollektive arbejdsnedlæggelser.
Selv om forbundet som nævnt i  

 varslingsskrivelsen har fuldmagter fra medlemmerne til at opsige deres  

 stillinger, er der ikke over for TV2 afgivet individuelle  

 stillingsopsigelser, og klageren har ikke trods opfordring dertil ønsket at  

 afhjælpe denne formelle mangel.
Der er derfor ikke afgivet definitive  

 opsigelser i overensstemmelse med den fratrædelsesprocedure, der gælder for  

 de ansatte.
Selv om der er varslet med en frist, der går ud over det længste  

 opsigelsesvarsel, og selv om forbundet har haft fuldmagt fra medlemmerne,  

 indeholder varslet ikke lovlige opsigelser.
Den afgørende forskel på  

 egentlige opsigelser og afgivelse af konfliktvarsler er, at arbejdsgiveren  

 kan »tilegne sig« opsigelserne - men ikke konfliktvarslet - med den  

 virkning, at de ikke kan kaldes tilbage.
 Overenskomsten mellem TV-SYD og Dansk Metalarbejderforbund er i henhold  

 til klagerens lovlige opsigelse ophørt pr. 31. marts 1992.
Det varsel, indklagede har afgivet, går efter sit indhold ud på at  

 iværksætte en arbejdsnedlæggelse på et tidspunkt, hvor der - bortset fra  

 eventuelle serviceteknikere - ikke består noget overenskomstforhold mellem  

 TV2/TV-SYD og de medlemmer af Dansk Metalarbejderforbund, som vil nedlægge  

 arbejdet.
Varslet er derfor afgivet på et område, hvor forbundet ikke har  

 overenskomst.
 Subsidiært gøres det gældende, at den varslede konflikt ikke forfølger et  

 lovligt fagligt formål, fordi den ville blive iværksat til støtte for kravet  

 om fornyelse af overenskomsten med det hidtidige dækningsområde.
 Klageren bestrider ikke, at området er indklagedes naturlige  

 interessesfære, men forbundets interesse i at opnå en bestemt overenskomst er  

 ikke tilstrækkelig stærk til at bære en konflikt til skade for de  

 overenskomstmæssige rettigheder og den fortrinsstilling, Dansk  

 Journalistforbund har for de pågældende stillinger ifølge den overenskomst,  

 dette forbund har indgået med TV2 med virkning fra 1. april 1992.
 Aftalen med Landsorganisationen i Danmark af 2. februar 1988 er da også et  

 udtryk for en fælles forståelse og solidaritet mellem fagforeningerne, der  

 før Dansk Journalistforbunds overenskomst har orienteret hinanden og opnået  

 enighed om flere spørgsmål.
 Aftalerne fra december 1992 med to medarbejdere skal ses som fortsættelse  

 af de midlertidige aftaler, og TV-SYD har derfor trods  

 eksklusivbestemmelserne i journalistoverenskomsten måttet anvende den gamle  

 overenskomst.
 Indklagede ønsker overenskomst for ca. 15 personer, hvilket både absolut  

 og relativt er et så beskedent antal, at det ikke kan begrunde en stærk  

 faglig interesse på området.
TV2 har som følge af sin særlige struktur og sine lovbundne forpligtelser  

 en særlig interesse i at have en enhedsoverenskomst for hele det producerende  

 personale, hvilket også er nødvendigt af hensyn til de særlige ophavsretlige  

 regler, der regulerer udnyttelsen af produktionerne.
Enhedsoverenskomsten er  

 således utvivlsomt sagligt begrundet.
 Mest subsidiært har klageren anført, at medarbejderne Eigil Skjæbæk og  

 (formentlig) Henrik Nielsen, som begge er omfattet af Dansk  

 Metalarbejderforbunds varsel af 26. marts 1992, pr. 31. marts 1992 er blevet  

 dækket af Dansk Metalarbejderforbunds overenskomst med TV2. Disse teknikeres  

 deltagelse i en arbejdsnedlæggelse vil være i strid med den fredspligt, som  

 påhviler dem i henhold til serviceteknikeroverenskomsten, og denne mangel ved  

 varslet må medføre, at det i det hele er ulovligt.
Indklagede har heroverfor anført, at forbundet i sin varslingsskrivelse,  

 der er modtaget inden overenskomstens udløb, ubestridt har overholdt  

 opsigelsesvarslerne for de enkelte ansatte, hvis navne er opregnet.
Da der er  

 fuldmagter til at foretage opsigelser, må disse betragtes som definitivt  

 afgivet, og formkravene til strejkevarsel er derfor opfyldt.
 Dette gælder, uanset at overenskomsten af arbejdsgiveren var opsagt til  

 udløb den 31. marts 1992 og altså før, arbejdsnedlæggelserne skulle  

 iværksættes, og uanset at overenskomsten ikke indeholder bestemmelser, der  

 hindrer sådan opsigelse uden frigørelseskonflikt.
Dansk Metalarbejderforbunds aktion forfølger et lovligt formål, fordi  

 arbejdsområdet er forbundets naturlige faglige område.
Forbundet har således  

 i perioden 1985-92 haft overenskomsten, og der er ikke på dette område ved  

 TV-SYD ansat andre end de 18 (eller 15) ansatte, som strejkevarslet vedrører,  

 og som er organiseret hos Dansk Metalarbejderforbund.
Det tekniske  

 udredningsarbejde, som Dansk Metalarbejderforbund har deltaget i, sigter ikke  

 blot på en overenskomst parallelt med journalistforbundsoverenskomsten, men  

 selv en paralleloverenskomst ville i øvrigt have interesse, fordi man derved  

 ville sikre forhandlingsretten.
 På trods af eksklusivbestemmelsen i overenskomsten med journalistforbundet  

 har TV-SYD så sent som i december 1992 kunnet acceptere ansættelser efter den  

 overenskomst, som man hævder er udløbet, og arbejdsgiveren har ikke frataget  

 indklagedes medlemmer den fortrinsstilling (fx. med hensyn til feriens  

 længde) som fulgte af den tidligere overenskomst.
 Biintervenienten, Dansk Journalistforbund, har ikke håndhævet sin  

 overenskomst til fordel for indklagedes medlemmer, på trods af at disse  

 derved på nogle punkter kunne have fået forbedret deres ansættelsesvilkår.
 Der er ikke af klageren påvist sådanne særlige forhold ved TV-drift,  

 herunder ophavsretlige problemer, der gør det absolut nødvendigt at have  

 samme overenskomst for alle ansatte (bortset fra serviceteknikere).
 ARBEJDSRETTENS BEGRUNDELSE OG KONKLUSION:
Indklagedes varslingsskrivelse er ubestridt afgivet over for  

 ansættelsesmyndigheden og inden udløbet af parternes overenskomst.
Den  

 indeholder oplysning om navnene på de personer, der er omfattet af  

 arbejdsnedlæggelsen, og henvisning til fuldmagter for forbundet til at  

 foretage opsigelse af arbejdsforholdene.
Opsigelserne opfyldte derfor  

 formkravene til varsling af konflikt.
Indklagedes overenskomst med klageren var på det tidspunkt, hvor  

 opsigelserne skulle have virkning, ophørt som følge af klagernes lovlige  

 opsigelse, og klageren havde for den periode med biintervenienten indgået en  

 overenskomst, der dækkede samme og andre arbejdsområder.
Formkravene til  

 varslingen må imidlertid antages at være de samme, uanset om den tidligere  

 overenskomst indeholder bestemmelser om konflikt, og uanset om overenskomsten  

 er udløbet.
Arbejdsområdet må karakteriseres som indklagedes naturlige faglige  

 interesseområde, hvilket bekræftes af indklagedes hidtidige overenskomst.
Det  

 antal medlemmer af indklagede, der er beskæftiget hos TV-SYD er desuden  

 forholdsmæssigt så stort, at konflikten forfølger et lovligt fagligt formål.
 Den omstændighed, at to af de personer, der er varslet konflikt for, i  

 kraft af indklagedes overenskomst for serviceteknikere er afskåret fra  

 lovligt at nedlægge arbejdet for klageren, kan ikke medføre, at  

 konfliktvarslet i det hele anses for ulovligt.
 Indklagedes frifindelsespåstand tages derfor til følge.
 T h i k e n d e s f o r r e t :
 Indklagede, Landsorganisationen i Danmark for Dansk Metalarbejderforbund,  

 frifindes.
 I sagsomkostninger skal klageren, TV2/Danmark, betale 2.000 kr. til  

 Arbejdsretten.
 (* 1) Henvisninger: Per Jacobsen s.354 ff, Hasselbalch  

 Kollektivarbejdsretten s.228 f., Per Jacobsen: Lovlig brug af kampskridt til  

 støtte for overenskomstkrav 1987, s.60 ff, K.92.297, K.90.361 (A 1991, s.97),  

 K.89.086 (A 1989 s.136) K.86.079 (A 1986 s.145).
