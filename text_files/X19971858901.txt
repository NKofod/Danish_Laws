Et dansk moderselskab (M1) var sambeskattet med et dansk  

 datterselskab, der selv var moderselskab (M2) i en sambeskattet underkoncern.  

 Ligningsrådet blev forespurgt om sambeskatningen i underkoncernen kunne  

 fortsætte, såfremt underkoncernen blev solgt af M1 til en ekstern køber, og  

 om dette salg kunne finde sted uden genbeskatning af underskud i udenlandske  

 selskaber.
Der blev ligeledes forespurgt om sambeskatningen kunne fortsætte,  

 og uden genbeskatning af underskud i et udenlandsk datterselskab, såfremt  

 underkoncernen blev omstruktureret, således at de aktive selskaber blev  

 samlet i en underunderkoncern med et dansk selskab (M3) som moderselskab, der  

 ligeledes var sambeskattet med M1 og M2, og såfremt M3 herefter blev solgt af  

 M2 til en ekstern køber.
 Ligningsrådet svarede, at sambeskatningen under enten M2 eller M3  

 ville kunne fortsætte efter salg af enten M2 eller M3. De nævnte salg ville  

 udløse genbeskatning i M1, såfremt betingelserne herfor var opfyldte.
 Ligningsrådet blev spurgt om følgende:
Spørgsmål 1. Såfremt et moderselskab (M1) har et sambeskattet dansk datterselskab,  

 der selv er moderselskab (M2) i en sambeskattet underkoncern, kan  

 sambeskatningen i underkoncernen fortsætte, såfremt underkoncernen sælges af  

 M1 til en ekstern køber, og kan dette ske uden genbeskatning af underskud i  

 udenlandske datterselskaber? 2. Såfremt underkoncernen omstruktureres, således at de aktive selskaber  

 samles under et dansk selskab (M3), der ligeledes er sambeskattet med M1, kan  

 de selskaber, der samles under M3 fortsætte sambeskatningen, såfremt M3  

 sælges til en ekstern køber og kan dette ske uden genbeskatning af underskud  

 i et udenlandsk datterselskab ? Svar Ad 1 og 2: Sambeskatningen under M2 eller M3 kan fortsætte efter salg af  

 M2 eller M3. De nævnte salg udløser genbeskatning i M1, såfremt betingelserne  

 herfor er opfyldt.
Sagsfremstilling og begrundelse Det er oplyst, at holdingselskabet (M1) overvejer at sælge sine interesser  

 i de af koncernen ejede virksomheder.
Disse er samlet under datterselskabet A  

 (M2).
 Holdingselskabet (M1) er sambeskattet med A (M2) og  

 datterdatterselskaberne B, D og E (M3), samt 4 udenlandske  

 datterdatterselskaber (holdingselskaber) beliggende i Tyskland, Frankrig,  

 Holland og England.
De 4 udenlandske holdingselskaber, der af forespørger anses for  

 finansielle holdingselskaber, har hvert sit operative datterselskab.
Med  

 virkning for regnskabsåret 1995/96 (skatteåret 1997/98) er det operative  

 franske selskab inddraget i sambeskatningen, mens de tre andre operative  

 selskaber ikke er med i sambeskatningen.
Der indgår således i alt 5  

 udenlandske selskaber i sambeskatningen.
Herudover indgår  

 datterdatterdatterselskabet C, som er ejet af datterdatterselskabet B, også i  

 sambeskatningen.
I regnskabsåret 1994/95 (skatteåret 1996/97) og årene forud havde  

 M1-koncernen skattemæssige underskud.
For det følgende regnskabsår - 1995/96,  

 skatteåret 1997/98 - forventedes positiv skattepligtig indkomst.
 Af opgørelsen af sambeskatningsindkomsten for skatteåret 1996/97 fremgår  

 det, at de 4 udenlandske holdingselskaber bidrager med et negativt beløb.
 Ved den påtænkte overdragelse af holdingselskabets (M1's) interesser i  

 virksomhederne forudses det, at en køber måske ikke er interesseret i at  

 overtage de fire udenlandske finansielle holdingselskaber, hvorfor det  

 overvejes eventuelt at lade M1's datterdatterselskab - E (M3) - købe de 4  

 udenlandske operative selskaber, samt tillige 2 danske operative selskaber.  

 Herefter vil datterselskabet M2 sælge M3.
 Forespørger henviser til TfS 1993.294, hvor Ligningsrådet har behandlet  

 spørgsmålet om en eksisterende sambeskatning i en tilkøbt koncern ophører,  

 hvis der etableres sambeskatning med det købende selskab.
Ligningsrådet tilkendegav i den i TfS 1993.294 referede forhåndsbesked, at  

 sambeskatningen af selskaberne i den tilkøbte koncern ikke ophører.
Hvis der  

 etableres sambeskatning mellem et købende selskab og den tilkøbte koncern, er  

 der ifølge forhåndsbeskeden tale om udvidelse af sambeskatningskredsen, hvor  

 selskaberne i den tilkøbte koncern udgør en selvstændig sambeskatningsenhed.  

 Selskaberne i den selvstændige sambeskatningsenhed kan i denne situation  

 fortsat udnytte hinandens underskud fra tiden inden udvidelsen af  

 sambeskatningskredsen.
 Efter forespørgers opfattelse foreligger der endnu ingen afgørelse af den  

 situation, hvor en delkoncern i en større sambeskattet koncern frasælges.  

 forespørger finder det dog nærliggende at antage, at sambeskatningen, analogt  

 med ovennævnte, kan opretholdes, hvilket synspunkt støttes af Ole Bjørn i  

 SR-Skat, 1994, side 74.
 Forespørger oplyser, at man er bekendt med svaret til spørgsmål 4 til L  

 118 (Skat Udland 1996, 201), hvor skatteministeren svarede, at salg af en  

 sambeskattet underkoncern ville udløse genbeskatning.
 Forespørger finder, at det i denne forbindelse forekommer overraskende, at  

 der skal ske genbeskatning af underskud, hvis ellers sambeskatningen  

 fortsætter uanfægtet.
 Ligningsrådets svar var som anført foran og Rådet supplererede  

 med følgende bemærkninger til de stillede spørgsmål:
 Ved salget af underkoncern M2 eller M3 findes den på  

 overdragelsestidspunktet etablerede sambeskatning under henholdsvis M2 og M3  

 at kunne fortsætte.
Ved salg af M2 sælges bl.a 5 udenlandske sambeskattede datterselskaber,  

 nemlig de fire finansielle holdingselskaber og F SA.
Dermed brydes  

 sambeskatningen til koncernens moderselskab, M1, og genbeskatning udløses hos  

 M1, hvis betingelserne herfor er opfyldt.
 Det samme sker ved salget af M3, hvor salget bryder sambeskatningen mellem  

 et udenlandsk datterselskab, F SA, der er indtrådt i sambeskatningen inden  

 salget af M3, og koncernens moderselskab, M1.
 Skattesubjekt for den eventuelle genbeskatning er M1, det danske  

 koncernmoderselskab, jfr. pkt. 6.5.1, 3. spalte i cirkl. nr. 82 af 29. maj  

 1997, hvis indkomst forhøjes med de genbeskatningspligtige underskud fra  

 udenlandske datterselskaber.
