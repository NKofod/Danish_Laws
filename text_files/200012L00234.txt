Fremsat den 27. april 2001 af  

 Justitsministeren (Frank Jensen) Forslag til Lov om forbud mod besøgende i bestemte  

 lokaler § 1. Foregår der i bestemte lokaler virksomhed på  

 en måde, som systematisk indebærer strafbare handlinger, og som  

 er egnet til at medføre ulempe og utryghed hos omkringboende, kan  

 politimesteren, i København politidirektøren, nedlægge  

 forbud som nævnt i stk. 2 efter forudgående advarsel til  

 den, der råder over lokalerne.
 Stk. 2. Forbudet indebærer med de i stk. 3 og 4  

 nævnte undtagelser, at det er forbudt at modtage besøgende eller  

 at opholde sig som besøgende i eller i umiddelbar nærhed af de  

 pågældende lokaler.
 Stk. 3. Forbudet omfatter ikke personer, som er nærmeste  

 pårørende til personer med fast bopæl i lokalerne.
 Stk. 4. Forbudet omfatter endvidere ikke personer, som  

 modtages eller opholder sig i lokalerne alene for at deltage i en forsamling  

 med et politisk eller andet meningsbefordrende øjemed, hvis lokalerne  

 også forud for, at forbudet blev nedlagt, anvendtes til en sådan  

 forsamlingsvirksomhed.
 § 2. Et forbud som nævnt i § 1 gælder i 3  

 måneder og kan forlænges med indtil 3 måneder ad  

 gangen.
 Stk. 2. Politiet bekendtgør et forbud som  

 nævnt i § 1 ved skiltning og ved meddelelse i den lokale presse.  

 Politiet giver endvidere særskilt meddelelse om forbudet til den, der  

 råder over lokalerne.
§ 3. Den, der råder over lokalerne, kan kræve, at  

 afgørelser om nedlæggelse af forbud efter § 1 indbringes  

 for domstolene af den myndighed, der har truffet afgørelsen.
Den i  

 § 2, stk. 2, nævnte meddelelse til den pågældende  

 skal indeholde oplysning om adgangen hertil og om fristen herfor, jf.  

 stk. 2.
Stk. 2. Anmodning om domstolsprøvelse efter stk. 1  

 skal være modtaget hos den myndighed, der har truffet  

 afgørelsen, senest 4 uger efter, at forbudet er ophørt.
Sagerne  

 indbringes for byretten i den retskreds, hvor de pågældende  

 lokaler ligger, efter reglerne i retsplejelovens kapitel 81.
 Stk. 3. Anmodning om domstolsprøvelse efter stk. 1  

 har ikke opsættende virkning, medmindre retten ved kendelse bestemmer  

 andet.
§ 4. Den, der overtræder et forbud som nævnt i  

 § 1, straffes med bøde.
I gentagelsestilfælde kan straffen  

 stige til fængsel i indtil 4 måneder.
 Stk. 2. Der kan pålægges selskaber mv. (juridiske  

 personer) strafansvar efter reglerne i straffelovens 5. kapitel.
 Stk. 3. Såfremt den i § 1 nævnte virksomhed  

 foregår i lejede lokaler, underretter politiet udlejeren, hvis nogen  

 straffes for at have modtaget besøgende i strid med et forbud som  

 nævnt i § 1.
 § 5. Loven træder i kraft dagen efter  

 bekendtgørelsen i Lovtidende.
 Stk. 2. Loven gælder ikke for Færøerne og  

 Grønland, men loven kan ved kongelig anordning sættes i kraft  

 for disse landsdele med de ændringer, som de særlige  

 færøske og grønlandske forhold tilsiger.
Bemærkninger til lovforslaget Almindelige bemærkninger Indledning Formålet med lovforslaget er at sikre, at der kan  

 gribes mere effektivt ind over for såkaldte hashklubber og andre former  

 for organiseret kriminel virksomhed, der foregår i bestemte lokaler og  

 præger nærmiljøet ved at genere og skabe utryghed hos  

 omkringboende.
Det foreslås, at politiet efter forudgående  

 advarsel til den, der råder over de lokaler, hvor den  

 pågældende virksomhed drives, for 3 måneder ad gangen kan  

 nedlægge forbud mod at modtage eller opholde sig som besøgende i  

 lokalerne.
Forbudet omfatter bl.a. ikke eventuelle beboere og deres  

 nærmeste pårørende.
Lovforslaget skal ses i sammenhæng med by- og  

 boligministerens samtidig fremsatte lovforslag om ændring af  

 lejelovgivningen.
By- og boligministerens forslag indebærer, at det  

 bliver en ophævelsesgrund i lejeforholdet, hvis lejeren eller andre  

 straffes for at have modtaget besøgende i strid med politiets forbud.  

 Det betyder bl.a., at hvis det skulle forekomme, at f.eks. en  

 hashklubvirksomhed fortsætter efter, at politiet har nedlagt et forbud,  

 vil udsættelse af lejeren normalt kunne ske væsentligt hurtigere  

 end i dag.
Endvidere foreslås det præciseret i lejelovgivningen,  

 at udlejerens generelle pligt til at holde god orden i en udlejningsejendom  

 indebærer, at lejemål om fornødent skal ophæves,  

 når der er mulighed herfor.
Det samlede initiativ, som regeringen tager med dette  

 lovforslag og by- og boligministerens forslag om ændring af  

 lejelovgivningen, vil naturligvis ikke i sig selv kunne stoppe al hashhandel,  

 ulovligt spil, rufferi mv.
Nærværende lovforslag vil i sig selv  

 heller ikke kunne hindre, at nye »hashklubber« og lignende forsøges  

 etableret.
Lovgivningsinitiativet vil imidlertid medføre, at der mere  

 effektivt kan sættes en stopper for hashklubaktiviteter mv. dér,  

 hvor de vil præge nærmiljøet negativt ved at skabe ulempe  

 og utryghed for omkringboende.
2. Baggrunden for lovforslaget Politiet har gennem de senere år konstateret en  

 væsentlig stigning i antallet af »hashklubber«, navnlig i  

 København og andre større byer.
Hovedformålet med »hashklubberne« er at være  

 ramme for salg og rygning af hash.
Politiets oplysninger tyder på, at  

 der flere steder også foregår organiseret narkotikasalg og bl.a.  

 handles med tyvekoster.
Politiets oplysninger tyder endvidere på, at  

 der i væsentligt omfang er forbindelse mellem »hashklubberne« og  

 rocker- og gadebandemiljøerne.
 Politiets oplysninger peger på, at der  

 jævnligt kommer unge under 18 år i »hashklubberne«, og politiet  

 har i flere tilfælde også truffet unge under 15 år i  

 klubberne.
 »Hashklubberne« mv. præges i vidt omfang af  

 stofmisbrug, ulovligt hasardspil og anden kriminalitet, som ofte  

 medfører en generel forråelse af nærmiljøet og  

 utryghed for de beboere og andre, der dagligt færdes i området.  

 Politiet modtager ofte henvendelser fra borgere, der føler sig utrygge  

 på grund af den støjende og voldsprægede adfærd, der  

 præger miljøet i og omkring »hashklubberne«.
 De samme problemer findes i vidt omfang i forbindelse med  

 lokaler, der benyttes til andre former for »kundeafhængig« organiseret  

 kriminalitet, navnlig systematisk virksomhed med utilladt hasardspil eller  

 rufferi.
Den generelle utryghed hos de omkringboende viser sig  

 bl.a. på den måde, at de ofte ikke ønsker at stå  

 frem med oplysninger til brug for politiets efterforskning mod de personer,  

 som styrer »hashklubberne« mv.
Dette er medvirkende til, at det i praksis er  

 vanskeligt for politiet at sætte virkelig effektivt ind over for  

 »hashklubber« med det mål helt at få stoppet deres virksomhed,  

 jf. nærmere nedenfor.
Det medvirker også til, at det i  

 tilfælde, hvor den strafbare virksomhed foregår i lejede lokaler,  

 ofte kan være vanskeligt at finde vidner, som ønsker at medvirke  

 i en retssag om ophævelse af lejemålet.
Politiet har løbende søgt at bekæmpe  

 »hashklubberne« ved at øge den politimæssige indsats mod  

 klubberne.
Som led i indsatsen er der gennemført en række  

 politiaktioner og ransagninger i »hashklubberne«.
Politiets intensiverede og koordinerede indsats vil  

 muligvis i et vist omfang kunne forebygge, men ikke løse problemerne  

 med »hashklubber«, der præger nærmiljøerne negativt.
Med  

 det nuværende regelsæt må politiets indsats således  

 være rettet mod enkeltpersoner og ikke mod hashklubvirksomheden som  

 sådan, og politiets oplysninger tyder på, at hashklubvirksomhed  

 mv. ofte kan indebære store indtjeningsmuligheder for dem, der  

 står bag.
De hidtidige erfaringer har vist, at en øget  

 politimæssig indsats mod de personer, der har tilknytning til  

 »hashklubberne«, kræver betydelige ressourcer uden at sikre, at den  

 systematiske strafbare aktivitet i lokalerne ophører.
 Politiet har på den anførte baggrund peget  

 på, at der kan være behov for at overveje yderligere  

 indgrebsmuligheder over for »hashklubber« og andre lignende former for  

 kriminelle aktiviteter, jf. ovenfor.
Regeringen finder, at der ud fra både  

 politimæssige og boligpolitiske hensyn bør lægges  

 betydelig vægt på at sikre, at der kan gribes mere effektivt ind  

 over for den nærmest butikslignende, systematiske kriminalitet, der  

 foregår i »hashklubber« og lignende.
Disse former for strafbar  

 aktivitet skaber erfaringsmæssigt utryghed hos de omkringboende og er  

 egnede til at fremme en generel forråelse og kriminel adfærd i  

 nærmiljøet.
På denne baggrund har regeringen fundet det  

 nødvendigt at foreslå en ordning, som mere målrettet  

 sigter mod at få stoppet hashklubvirksomhed og lignende former for  

 systematisk kriminel aktivitet, der er knyttet til bestemte lokaler,  

 når aktiviteten vil have den nævnte negative indflydelse på  

 nærmiljøet.
Den foreslåede ordning giver mulighed for at  

 rette indsatsen direkte mod den ulovlige aktivitet som sådan.
3. Lovforslagets udformning 3.1. Lovforslaget har følgende hovedpunkter:
 Det foreslås, at politiet kan meddele forbud mod  

 besøgende i bestemte lokaler, når visse nærmere angivne  

 betingelser er opfyldt, jf. lovforslagets § 1, stk. 1.
Der skal for det første være tale om, at en  

 virksomhed, der er knyttet til bestemte lokaler, foregår på en  

 måde, som systematisk indebærer strafbare handlinger.
Den  

 strafbare aktivitet skal fremtræde som et væsentligt formål  

 med benyttelsen af lokalerne.
Den organiserede aktivitet, der foregår i de  

 pågældende lokaler, og som systematisk indebærer strafbare  

 handlinger, skal endvidere være egnet til at skabe ulempe og utryghed  

 hos omkringboende.
Ved vurderingen skal der især lægges  

 vægt på, om den virksomhed, der foregår i lokalerne,  

 fremmer en adfærd, som reelt vil præge det pågældende  

 nærmiljø på en måde, der typisk skaber utryghed hos  

 omkringboende og fremmer en generel forråelse af  

 nærmiljøet.
 Inden der kan nedlægges forbud, skal politiet give  

 en advarsel til den, der råder over lokalerne, dvs. ejeren,  

 andelshaveren eller, hvis virksomheden drives i lejede lokaler, lejeren eller  

 eventuelt fremlejetageren.
 Nedlægges der forbud, indebærer det efter  

 forslaget, at der ikke må modtages eller indfinde sig nogen  

 besøgende i eller i umiddelbar nærhed af de  

 pågældende lokaler, bortset fra nærmeste  

 pårørende til personer, der eventuelt har fast bopæl i  

 lokalerne (forslagets § 1, stk. 2 og 3). Udtrykket  

 »besøgende« omfatter ikke beboere eller den, der råder over  

 lokalerne uden at bo der, og det omfatter heller ikke personer, der alene  

 indfinder sig for at udøve lovlig erhvervsvirksomhed.
Forbudets anvendelsesområde er endvidere  

 begrænset i de formentlig ikke særligt hyppige tilfælde,  

 hvor betingelserne for at nedlægge forbudet har været opfyldt  

 samtidig med, at lokalerne forud for nedlæggelsen af forbudet ud over  

 den kriminelle aktivitet også blev benyttet af en forsamling til at  

 mødes i egentligt meningsbefordrende øjemed, navnlig ved at  

 afholde møder for at drøfte f.eks. politiske  

 spørgsmål eller almindelige samfundsanliggender.
I så fald  

 kan denne virksomhed fortsætte, idet forbudet af hensyn til  

 forsamlingsfriheden ikke omfatter tilfælde, hvor de  

 pågældende personer alene er mødt op for at deltage i den  

 lovlige forsamlingsvirksomhed (§ 1, stk. 4).
 Det foreslås, at et forbud skal gælde i 3  

 måneder, og at det kan forlænges med indtil 3 måneder ad  

 gangen, hvis der fortsat er grundlag herfor (§ 2, stk. 1). Et  

 forbud kan tilbagekaldes, inden 3-måneders perioden er udløbet.  

 Den, der råder over lokalerne, kan således ved at bringe den  

 kriminelle aktivitet til ophør og tage initiativ til i stedet at  

 benytte lokalerne til et andet (lovligt) formål, selv skabe grundlag  

 for at få forbudet ophævet.
 Bekendtgørelsesmåden vil efter forslaget  

 være skiltning på stedet og meddelelse i lokalpressen.
Der skal også gives særskilt meddelelse om  

 forbudet til den, der råder over lokalerne.
Det forudsættes, at  

 politiet desuden underretter udlejeren   og ved fremlejemål tillige  

 lejeren   om forbudet, hvis den pågældende virksomhed  

 foregår i lejede lokaler.
Det foreslås, at den, der råder over  

 lokalerne, kan forlange en afgørelse om at nedlægge forbud  

 indbragt for domstolene ved politiets foranstaltning (§ 3). Anmodning  

 herom skal fremsættes inden 4 uger efter, at forbudet er ophørt.  

 Sagerne behandles i strafferetsplejens former.
Det foreslås, at  

 anmodning om domstolsprøvelse ikke har opsættende virkning,  

 medmindre retten bestemmer andet.
Overtrædelse af et forbud straffes efter forslaget  

 med bøde, og i gentagelsestilfælde kan straffen stige til  

 fængsel i 4 måneder.
Overtræder en person på ny  

 forbudet, efter at have været straffet herfor, bør straffen  

 normalt udmåles til fængsel.
Det fastslås udtrykkeligt i loven, at politiet skal  

 underrette en eventuel udlejer, hvis nogen pålægges straf for at  

 have modtaget personer i strid med forbudet.
Det forudsættes, at  

 politiet som led i denne underretning sender udlejeren en udskrift af doms-  

 og retsbog i straffesagen eller af en eventuel bødevedtagelse i sagen.  

 Underretningen om, at der er pålagt straf, vil ske med henblik  

 på, at udlejeren kan efterleve sin forpligtelse til at sørge for  

 god orden i ejendommen og i den forbindelse om fornødent ophæve  

 lejemålet, jf. herved by- og boligministerens forslag om ændring  

 af lejelovgivningen.
 Udlejeren vil ikke få tilsendt politirapporter m.v.,  

 bl.a. fordi dette materiale efter omstændighederne kan have betydning  

 for politiets videre efterforskning af andre lovovertrædelser, der har  

 tilknytning til det pågældende lokale.
3.2. Sager om nedlæggelse af forbud vil være  

 omfattet af de almindelige forvaltningsprocessuelle regler i  

 forvaltningsloven.
Det betyder, at den, der er part i sagen, som udgangspunkt  

 har krav på partsaktindsigt, partshøring, begrundelse m.v.
Oplysninger i forbudssager vil imidlertid efter  

 bestemmelsen i forvaltningslovens § 15 kunne undtages fra aktindsigt i  

 det omfang, partens interesse i at kunne benytte kendskab til sagens  

 dokumenter findes at burde vige for afgørende hensyn til offentlige  

 interesser.
Det kan f.eks. være nødvendigt at tilbageholde  

 oplysninger af hensyn til forebyggelse, opklaring og forfølgning af  

 lovovertrædelser, jf. § 15, stk. 1, nr. 3.
Et forbud   og nægtelse af at ophæve et forbud  

 - kan påklages til Justitsministeriet, og den, der råder over  

 lokalerne, kan anmode om, at forbudet indbringes for domstolene, jf.  

 § 3. Klage til Justitsministeriet over et nedlagt forbud vil ikke have  

 opsættende virkning, og det samme gælder, hvis der klages over en  

 meddelt advarsel.
Anmodning om domstolsprøvelse af forbudet vil heller  

 ikke have opsættende virkning, medmindre retten bestemmer det, jf.  

 § 3, stk. 3. Spørgsmålet om lovligheden af et nedlagt  

 forbud vil også kunne efterprøves under en straffesag om  

 overtrædelse af forbudet.
4. Tilholdsbestemmelser i anden lovgivning Der findes flere steder i lovgivningen regler, der giver  

 mulighed for at give personer forbud mod at opholde sig i bestemte  

 ejendomme.
Som eksempel kan nævnes bestemmelsen i § 31 i  

 lov om restaurations- og hotelvirksomhed m.v.
Efter denne bestemmelse kan  

 politiet under visse betingelser forbyde personer at opholde sig som  

 gæster i bestemte virksomheder.
Som et andet eksempel kan nævnes  

 kondemneringsreglerne i lov om byfornyelse.
Efter lovens § 167,  

 stk. 1, kan kommunalbestyrelsen i tilfælde, hvor en ejendoms  

 benyttelse skønnes at være forbundet med sundhedsfare eller  

 brandfare, nedlægge forbud mod benyttelse af ejendommen eller en del af  

 denne til beboelse eller ophold for mennesker.
 Endvidere kan nævnes bestemmelserne i  

 beredskabslovens § 41, hvorefter enhver bl.a. har pligt til at overholde  

 afspærringer og efterkomme politiets eller redningsberedskabets  

 opfordring til at forlade det afspærrede område eller vejen  

 hertil.
 Herudover indebærer den almindelige  

 tilholdsbestemmelse i straffelovens § 265, at en person under visse  

 omstændigheder kan forbydes at indfinde sig på bestemte  

 steder.
Desuden kan nævnes § 1 i lov om forbud mod  

 ophold i bestemte ejendomme (den såkaldte rockerlov). Efter § 1,  

 stk. 1, kan politiet under visse betingelser forbyde en person at  

 opholde sig i en bestemt ejendom.
Politiet kan endvidere efter § 1,  

 stk. 2, under skærpede betingelser forbyde enhver person adgang  

 til en ejendom.
5. Forholdet til grundloven og Den europæiske  

 Menneskerettighedskonvention 5.1. Efter grundlovens § 79 har borgerne ret til uden  

 forudgående tilladelse at forsamle sig ubevæbnede.
 Det er ikke enhver flerhed af personer på et bestemt  

 sted, som har karakter af en forsamling i grundlovens forstand, og som derfor  

 nyder beskyttelse efter § 79. Ved en forsamling forstås i  

 almindelighed den samtidige tilstedeværelse af en flerhed af personer i  

 et fælles øjemed (for at befordre en meningstilkendegivelse) og  

 under en vis ledelse.
 Det forhold, at kunder og besøgende samtidig er til  

 stede i et bestemt lokale, der anvendes som butik eller som omdrejningspunkt  

 for f.eks. distribution mv. af hash, indebærer derfor i almindelighed  

 ikke, at de pågældende kan anses for at udgøre en  

 forsamling i grundlovens § 79´s forstand.
 Det kan imidlertid ikke afvises, at den samtidige  

 tilstedeværelse af flere personer i et bestemt lokale, der benyttes til  

 salg og køb af hash, ulovligt hasardspil mv., efter  

 omstændighederne kan have en sådan karakter, at der er tale om en  

 forsamling, som er omfattet af grundlovens § 79.
 Grundlovens § 79 er ikke til hinder for, at  

 lovgivningsmagten kan fastsætte regler om begrænsning af  

 forsamlingsfriheden.
I Højesterets dom af 16. august 1999 om den  

 såkaldte rockerlov (lov nr. 907 af 15. oktober 1996 om forbud mod  

 ophold i bestemte ejendomme), jf.
Ugeskrift for Retsvæsen 1999, side  

 1798 ff., udtalte Højesteret bl.a., at bestemmelsen i grundlovens  

 § 79 ikke hindrer, at der ved lov fastsættes regler, som   uden at  

 være rettet mod en forsamlings meningstilkendegivelser  

 begrænser forsamlingsfriheden, når dette sker til beskyttelse af  

 andre væsentlige interesser, herunder andres liv og velfærd.
Det  

 hedder i dommen bl.a., at sådanne begrænsninger ikke må  

 gå videre end, hvad der er nødvendigt for en sådan  

 beskyttelse, jf. herved også Den Europæiske  

 Menneskerettighedskonventions artikel 11.
 Den foreslåede forbudsordning har ikke som sigte at  

 forhindre en nærmere defineret gruppe af personer i at mødes.  

 Ordningen er begrundet i hensynet til at forebygge og bekæmpe  

 systematiske strafbare handlinger, som udøves fra bestemte lokaler, og  

 som er egnet til at medføre ulempe og utryghed hos omkringboende.
Der kan kun nedlægges forbud, hvis der er tale om  

 regelmæssige strafbare handlinger af et vist omfang.
Endvidere er det  

 en betingelse, at de strafbare handlinger er egnet til at medføre  

 ulempe og utryghed hos omkringboende.
Et forbud vil ikke være rettet mod en forsamling som  

 sådan eller mod meningstilkendegivelser i en forsamling.
Forbudet vil  

 ikke være til hinder for, at de pågældende personer fortsat  

 vil kunne mødes i andre lokaler, hvor der ikke foreligger grundlag for  

 at nedlægge et forbud efter de foreslåede regler.
Et forbud vil  

 kunne ophæves inden den foreslåede 3-måneders periodes  

 udløb, hvis den kriminelle aktivitet er ophørt, og der er taget  

 initiativ til i stedet at benytte lokalerne til andre (lovlige)  

 formål.
 Hvis de pågældende lokaler forud for, at  

 forbudet blev nedlagt, også anvendtes af en kreds af personer til  

 forsamlingsvirksomhed med et politisk eller andet meningsbefordrende  

 øjemed, vil et forbud endvidere ikke være til hinder for, at de  

 pågældende personer fortsat kan indfinde sig i lokalerne,  

 når det sker som led i denne virksomhed.
 På den anførte baggrund er det  

 Justitsministeriets opfattelse, at den foreslåede forbudsordning ikke  

 er i strid med grundlovens § 79.
5.2. Lovforslaget, der indeholder hjemmel til under visse  

 betingelser at meddele forbud mod besøgende i bestemte lokaler, kan  

 efter omstændighederne berøre spørgsmål, der er  

 reguleret i Den Europæiske Menneskerettighedskonvention.
Der er navnlig  

 tale om artikel 8 om retten til privatliv, artikel 2 i 4.  

 Tillægsprotokol om retten til frit at vælge opholdssted og  

 artikel 11 om forsamlingsfriheden.
 Det kan ikke afvises, at meddelelse af forbud efter de  

 foreslåede regler efter omstændighederne vil indebære et  

 indgreb i rettigheder, der er beskyttede efter den nævnte konventions  

 bestemmelser.
I tilfælde, hvor en medlemsstats lovgivning  

 indrømmer myndighederne helt eller delvis skønsmæssige  

 beføjelser, foretager Den Europæiske Menneskerettighedsdomstol  

 som udgangspunkt ikke en abstrakt prøvelse af, om lovgivningen er i  

 overensstemmelse med konventionen.
Det afgørende er, hvorledes  

 beføjelserne anvendes i praksis.
Artikel 11 omfatter retten til at danne eller tilslutte  

 sig en gruppe eller organisation, der forfølger bestemte mål.  

 Bestemmelsen omfatter derimod ikke retten til at være sammen med andre  

 personer eller på anden måde omgås med bestemte personer  

 (se f.eks.
Carter mod UK, afvisningsafgørelse af 9. juni 1999, pkt.4).  

 Efter lovforslagets § 1, stk. 4, vil et forbud - af hensyn til  

 forsamlingsfriheden - ikke hindre personer i fortsat at indfinde sig i  

 lokalerne, når det alene sker som led i forsamlingsvirksomhed med et  

 politisk eller andet meningsbefordrende øjemed, som også foregik  

 i lokalerne forud for, at forbudet blev nedlagt.
 For at være forenelige med konventionen, skal et  

 indgreb i de interesser, som er værnet ved de ovenfor nævnte  

 konventionsbestemmelser, generelt sagt være foreskrevet ved lov og  

 være nødvendigt i et demokratisk samfund til varetagelse af de  

 nærmere bestemte anerkendelsesværdige formål, som  

 fremgår af bestemmelserne - herunder den offentlige tryghed og  

 forebyggelse af forbrydelser samt hensynet til beskyttelsen af andres  

 rettigheder mv.
Hensynet til at bekæmpe kriminalitet samt at skabe  

 tryghed hos borgerne kan således retfærdiggøre et indgreb  

 i de beskrevne rettigheder.
Det er netop sådanne hensyn, lovforslaget  

 bygger på, og som kan begrunde et forbud.
 Det er efter forslaget en betingelse for at kunne  

 nedlægge et forbud mod ophold i bestemte lokaler, at der deri  

 foregår virksomhed på en måde, som systematisk  

 indebærer strafbare handlinger, og som er egnet til at medføre  

 ulempe og utryghed hos omkringboende.
 Som der nærmere er redegjort for under pkt. 2  

 ovenfor, har politiets øgede og betydelige indsats mod navnlig  

 personer med tilknytning til hashklubvirksomhed ikke kunnet stoppe  

 »hashklubbernes« udbredelse til skade for øvrige beboere i  

 nærmiljøet.
Et forbud efter de foreslåede regler vil ikke  

 omfatte beboere og deres nærmeste pårørende.
Forbudet vil  

 heller ikke hindre en fortsættelse af eventuel lovlig  

 forsamlingsvirksomhed i de pågældende lokaler, og forbudet, der  

 er tidsbegrænset, vil kunne ophæves inden periodens udløb,  

 hvis den kriminelle aktivitet er ophørt, og der er taget initiativ til  

 i stedet at benytte lokalerne til andre (lovlige) formål.
 På den anførte baggrund er det  

 Justitsministeriets opfattelse, at et forbud i medfør af de  

 foreslåede regler ikke går videre end påkrævet for at  

 varetage de ovenfor nævnte væsentlige hensyn, som begrunder  

 forbudet.
 Lovforslagets økonomiske og administrative konsekvenser mv.
Lovforslaget forventes kun at have økonomiske og  

 administrative konsekvenser af ringe betydning for det offentlige.
Udgifterne  

 afholdes inden for de eksisterende rammer.
 Lovforslaget har ingen økonomiske og administrative  

 konsekvenser for erhvervslivet.
Lovforslaget har ingen miljømæssige  

 konsekvenser og indeholder ikke EU-retlige aspekter.
Lovforslaget har ikke  

 administrative konsekvenser for borgerne.
Positive konsekvenser/ Mindre udgifter Negative konsekvenser/ Merudgifter Økonomiske konsekvenser for stat, kommuner og  

 amtskommuner Ingen Ingen af betydning Administrative konsekvenser for stat, kommuner og  

 amtskommuner Ingen Ingen af betydning Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Høring.
 Et udkast til dette lovforslag har sammen med et udkast  

 til by- og boligministerens lovforslag om ændring af lov om leje af  

 erhvervslejelokaler mv., lov om leje og lov om leje af almene boliger  

 (ophævelse af lejeforhold som følge af overtrædelse af  

 forbud nedlagt i medfør af lov om forbud mod besøgende i  

 bestemte lokaler) været i høring hos følgende  

 organisationer mv.:
 Præsidenterne for Vestre og Østre Landsret,  

 præsidenterne for retterne i København, Århus, Odense,  

 Aalborg og Roskilde, Dommerforeningen, Dommerfuldmægtigforeningen,  

 Domstolsstyrelsen, Rigspolitichefen, Politidirektøren i  

 København, Politimesterforeningen, Politifuldmægtigforeningen,  

 Rigsadvokaten, Politiforbundet i Danmark, Dansk Kriminalpolitiforening,  

 Advokatrådet, Amtsrådsforeningen, Kommunernes Landsforening,  

 Københavns Kommune, Frederiksberg Kommune, Det Danske Center for  

 Menneskerettigheder, Ejendomsforeningen Danmark, Boligselskabernes  

 Landsforening, Fællesforeningen af Jyske Grundejerforeninger, Lejernes  

 Landsorganisation, Administratorforeningen, Danmarks Lejeforeninger,  

 Erhvervslejernes Landsorganisation, Andelsboligforeningernes  

 Fællesrepræsentation, Ejerlejlighedernes Landsforening.
Bemærkninger til lovforslagets enkelte  

 bestemmelser Til § 1 I bestemmelsens stk. 1 angives de betingelser, der  

 skal være opfyldt, for at politiet kan udstede et forbud mod  

 besøgende som nævnt i stk. 2:
Den virksomhed, der begrunder forbudet, skal helt eller  

 delvis foregå i bestemte lokaler, som virksomheden er knyttet til.  

 Lokalets eller lokalernes art og størrelse er uden betydning.  

 Bestemmelsen finder således anvendelse, uanset om virksomheden  

 foregår i erhvervslokaler eller beboelsesrum, og selv om lokalerne  

 eventuelt er fysisk adskilte.
Det er også uden betydning, om  

 virksomheden foregår i ejede eller lejede lokaler.
 Det er endvidere en betingelse, at den virksomhed, der  

 begrunder forbudet, foregår på en måde, der systematisk  

 indebærer strafbare handlinger.
I udtrykket »systematisk« ligger, at den  

 pågældende virksomhed skal foregå med en vis hyppighed og  

 regelmæssighed og i øvrigt have et ikke ubetydeligt omfang (men  

 ikke nødvendigvis være erhvervsmæssig), sådan at den  

 pågældende virksomhed   f.eks. med organiseret salg af ulovlige  

 euforiserende stoffer eller narkotika - fremtræder som et  

 væsentligt formål med anvendelsen af lokalerne, ud over eventuel  

 beboelse.
Der vil ikke kunne nedlægges forbud alene på grundlag  

 af, at en snæver kreds af personer med tilknytning til hinanden  

 benytter et bestemt lokale til bl.a. at ryge hash sammen, eller at der i et  

 enkelt eller enkelte lejlighedsvise tilfælde overdrages hash i et  

 bestemt lokale, jf. også ordet »virksomhed«.
 Det følger af bestemmelsen, at forbud kan  

 nedlægges, hvis den virksomhed, der foregår i lokalerne, har den  

 nævnte karakter, og er egnet til at medføre ulempe og utryghed  

 hos omkringboende, jf. nedenfor, selv om enkeltpersoner (endnu) ikke er  

 blevet straffet for handlinger som led i den pågældende  

 virksomhed.
For at der kan nedlægges et forbud, skal den  

 pågældende virksomhed endvidere foregå på en  

 måde, der er egnet til at medføre ulempe og utryghed hos  

 omkringboende.
Foregår virksomheden i en afsides liggende ejendom,  

 kan der således ikke nedlægges forbud efter den foreslåede  

 bestemmelse.
Det samme gælder, hvis den situation undtagelsesvis  

 foreligger, at der uden nogen sammenhæng med den systematiske strafbare  

 virksomhed også foregår andre (lovlige) former for virksomhed i  

 lokalerne, som helt dominerer den samlede benyttelse på en sådan  

 måde, at den strafbare virksomhed allerede af denne grund ikke kan  

 antages at ville fremme en sådan forråelse mv. af  

 nærmiljøet, som det er et mål med lovforslaget at  

 bekæmpe.
 Forbud mod besøgende kan alene nedlægges  

 på grundlag af en konkret vurdering af den virksomhed, der drives i de  

 pågældende lokaler, men der skal på grundlag af denne  

 vurdering foretages en objektiveret bedømmelse af, om den virksomhed,  

 der foregår i lokalerne, er egnet til at medføre ulempe og  

 utryghed i det pågældende nærmiljø.
Der bør navnlig lægges vægt på,  

 om den virksomhed, der foregår i lokalerne, fremmer en adfærd,  

 der vil kunne præge miljøet omkring lokalerne på en  

 måde, som typisk skaber utryghed og fremmer en generel forråelse  

 af nærmiljøet.
Betingelsen vil normalt være opfyldt, hvis  

 der i lokalerne drives organiseret hashsalg eller salg af narkotika, eller  

 hvis der drives mere omfattende og organiseret utilladt hasardspil eller  

 rufferivirksomhed, som på lignende måde væsentligt fremmer  

 et nærmiljø præget af kriminalitet, misbrug og/eller  

 voldelig adfærd.
Det vil helt undtagelsesvis kunne forekomme, at  

 miljøet omkring lokalerne har en sådan særlig karakter, at  

 den strafbare virksomhed, der drives i lokalerne, må antages reelt ikke  

 at ville kunne præge nærmiljøet.
I så fald kan der  

 ikke nedlægges forbud i medfør af loven.
Det ligger endvidere i den foreslåede ordning, at  

 der alene kan nedlægges forbud mod besøgende i de  

 pågældende lokaler, jf. stk. 2, i det omfang et sådant  

 forbud direkte vil imødegå den virksomhed, som begrunder  

 forbudet.
Det er således en forudsætning, at den virksomhed, der  

 indebærer strafbare handlinger, er knyttet til modtagelsen af  

 »kunder« i lokalerne, sådan som det er tilfældet med  

 »hashklubber« og de øvrige aktiviteter, som er nævnt ovenfor.  

 Forbud mod besøgende kan derimod ikke anvendes som en form for  

 administrativt fastsat sanktion over for visse strafbare handlinger, der er  

 egnede til at medføre ulempe og utryghed for omkringboende.
Der kan  

 således f.eks. ikke nedlægges forbud i medfør af loven i  

 tilfælde, hvor en i øvrigt lovlig erhvervsvirksomhed  

 overtræder miljømæssige forskrifter for produktionen.
Det foreslås, at forbud alene kan nedlægges,  

 hvis politiet forinden har advaret den, der råder over lokalerne, dvs.  

 ejeren, andelshaveren eller, hvis virksomheden drives i lejede lokaler,  

 lejeren eller fremlejetageren.
Er det en forening eller anden juridisk  

 person, der f.eks. står som lejer, gives advarslen til den, der er  

 beføjet til at repræsentere foreningen.
Advarslen vil kunne gives mundtligt eller skriftligt.  

 Fremgangsmåden ved meddelelse af en advarsel efter bestemmelsen vil  

 normalt være den, at politiet opsøger den person, det overvejes  

 at give en advarsel om forbud.
Den pågældende gøres  

 bekendt med sagen og får mulighed for at fremkomme med sine  

 bemærkninger, inden der tages endelig stilling til, om advarslen skal  

 gives.
Hvis det besluttes at meddele en advarsel, udleveres på stedet  

 en skriftlig advarsel, som bl.a. indeholder en begrundelse og oplysning om,  

 at advarslen kan påklages til Justitsministeriet.
 En skriftlig advarsel anses i øvrigt for givet,  

 når den er kommet frem til adressaten, f.eks. er lagt i postkassen.
 I stk. 2-4 angives forbudets indhold.
 Et forbud gælder både den, der modtager  

 besøgende i lokalerne, og den, der opholder sig som besøgende i  

 lokalerne.
Forbudet mod at »modtage« besøgende omfatter  

 enhver, der giver de pågældende adgang til lokalerne.
Ikke kun  

 den, der råder over lokalerne, men også den, der »åbner  

 døren«, vil således kunne straffes for overtrædelse af  

 forbudet, hvis betingelserne herfor i øvrigt er opfyldt.
Med udtrykket »opholde sig« sigtes til enhver fysisk  

 tilstedeværelse i eller i umiddelbar nærhed af de  

 pågældende lokaler, medmindre det undtagelsesvis er  

 nødvendigt f.eks. for andre beboere i en etageejendom at passere  

 tæt forbi lokalerne for at komme til og fra deres bolig.
Bortset fra  

 disse særlige tilfælde, medfører et nedlagt forbud, at den  

 blotte tilstedeværelse i eller i umiddelbar nærhed af lokalerne  

 vil indebære en overtrædelse af forbudet, selv om der er tale om  

 et helt kortvarigt ophold.
Et forbud mod at opholde sig i lokalerne er derfor  

 også et adgangsforbud.
Et forbud gælder modtagelse og ophold i eller »i  

 umiddelbar nærhed af« de pågældende lokaler.
Herved  

 forstås ophold på trappe- eller udendørsarealer, der  

 ligger i forlængelse af lokalerne og hører sammen med disse.
 Et forbud vil   med den modifikation, der fremgår af  

 bestemmelsens stk. 4 - være overtrådt, uanset om det f.eks.  

 kan bevises, at en person, der træffes i en »hashklub«, konkret har  

 villet købe eller modtage hash ved den pågældende  

 lejlighed.
 Udtrykket »besøgende« indebærer imidlertid en  

 begrænsning i forbudet mod at opholde sig eller modtage nogen i  

 lokalerne.
Forbudet omfatter således navnlig ikke personer, der  

 har fast bopæl i lokalerne.
Som besøgende anses heller ikke den,  

 der råder over lokalerne uden at bo der.
Forbudet omfatter endvidere  

 ikke personer, der alene indfinder sig med henblik på udøvelse  

 af et lovligt erhverv, f.eks. en vagtlæge eller  

 håndværkere, som skal reparere installationer eller »normalisere«  

 lokalernes indretning.
I tilfælde, hvor det f.eks. er en forening, der  

 formelt står som ejer eller lejer af lokalerne, vil udtrykket  

 »besøgende« derimod også omfatte medlemmer af foreningen.
Stk. 3 indeholder en yderligere  

 begrænsning i forbudets anvendelsesområde, idet forbudet ikke  

 omfatter besøg af beboernes nærmeste pårørende,  

 hvis de pågældende lokaler også anvendes som fast  

 bopæl for nogen.
Ved »nærmeste pårørende«  

 forstås navnlig slægtninge i lige linje, søskende,  

 adoptivbørn og plejebørn.
Også en fast kæreste  

 anses som »nærmeste pårørende« efter denne bestemmelse.
 Stk. 4 omhandler tilfælde, hvor lokaler,  

 som er omfattet af et nedlagt forbud, forud for forbudet også er blevet  

 benyttet til, at en forsamling mødes i meningsbefordrende  

 øjemed   herunder navnlig ved at afholde møder for at  

 drøfte f.eks. politiske spørgsmål eller almindelige  

 samfundsanliggender.
Hvis der i praksis skulle være tilfælde, hvor  

 lokaler omfattet af et nedlagt forbud hidtil også er blevet benyttet  

 til en sådan forsamlingsvirksomhed, indebærer bestemmelsen en  

 begrænsning af forbudets virkninger.
Forbudet omfatter således -  

 af hensyn til forsamlingsfriheden   ikke tilfælde, hvor den person, der  

 er blevet modtaget og/eller opholder sig i lokalet, alene er mødt op  

 for at deltage i den pågældende forsamlingsvirksomhed.
Hvorvidt der er tale om tilfælde omfattet af den  

 foreslåede bestemmelse, vil bero på en konkret bevismæssig  

 vurdering.
Det forhold, at eksempelvis en »hashklub« måtte begynde at  

 kalde sig en politisk klub, vil naturligvis ikke i sig selv indebære,  

 at det kan lægges til grund, at der reelt er tale om virksomhed med et  

 meningsbefordrende øjemed.
 I øvrigt er det vanskeligt at forestille sig, at  

 der i lokaler, hvori der er udøvet systematiske strafbare handlinger,  

 som har begrundet et nedlagt forbud, samtidig   som en integreret del af  

 aktiviteterne i et lokale, der f.eks. har været benyttet af en  

 »hashklub«   er foregået politisk eller anden meningsbefordrende  

 forsamlingsvirksomhed.
Derimod er det mere sandsynligt, at der vil kunne  

 forekomme tilfælde, hvor bestemmelsen i stk. 4 kan få  

 praktisk betydning, fordi der i lokalerne er foregået en  

 meningsbefordrende forsamlingsvirksomhed, som er uden tilknytning til de  

 ulovlige aktiviteter, der er baggrunden for forbudet.
Et eksempel af denne  

 karakter kan være, at de pågældende lokaler i aftentimerne  

 har fungeret som mødested for en ulovlig spilleklub, mens de samme  

 lokaler i dagtimerne er stillet til rådighed for en kreds af personer,  

 som jævnligt er forsamlet for at drøfte politiske eller andre  

 samfundsmæssige anliggender.
Begrænsningen af forbudet i stk. 4 omfatter  

 ikke andre aktiviteter end de nævnte.
Hvis der i et lokale, som er  

 benyttet til systematisk distribution mv. af hash, også er  

 foregået aktiviteter i form af fælles spisning, bordtennis,  

 computerspil mv., vil bestemmelsen således ikke indebære  

 begrænsninger i et forbuds virkninger.
Noget andet er, at i  

 tilfælde, hvor der er tale om f.eks. en egentlig computercafé,  

 vil den strafbare virksomhed, der udøves i de pågældende  

 lokaler, formentlig i de fleste tilfælde ikke have en sådan  

 karakter, at den opfylder kravene i stk. 1 om at være egnet til at  

 medføre ulempe og utryghed hos omkringboende.
Til § 2 Det foreslås i stk. 1, at et forbud  

 gælder i 3 måneder fra den dag, det træder i kraft, og at  

 det kan forlænges med indtil 3 måneder ad gangen.  

 Forlængelse af forbudet forudsætter, at forholdene giver grund  

 til at antage, at den strafbare aktivitet ellers vil blive genoptaget.
Et forbud kan til enhver tid tilbagekaldes inden  

 3-måneders periodens udløb, hvis der ikke længere er  

 grundlag for forbudet.
At den kriminelle aktivitet ophører som  

 følge af, at der er nedlagt forbud mod besøgende i lokalerne,  

 kan naturligvis ikke i sig selv medføre, at forbudet ophæves.  

 Den, der råder over lokalerne, må således også vise  

 over for politiet, at der er taget initiativ til i stedet at benytte  

 lokalerne til andre (lovlige) formål.
Forbudet vil normalt også  

 kunne ophæves, hvis f.eks. en ny lejer, der ikke har nogen forbindelse  

 med den pågældende kriminelle aktivitet, overtager  

 rådigheden over lokalerne.
 Et forbud kan tidligst træde i kraft, når det  

 er bekendtgjort ved skiltning og meddelelse i den lokale presse, jf.  

 nedenfor.
 I stk. 2 angives, hvordan et forbud efter  

 § 1 skal bekendtgøres.
Det foreslås, at forbudet bekendtgøres ved  

 skiltning på stedet og meddelelse i den lokale presse.
Det  

 forudsættes, at politiet også meddeler i den lokale presse, hvis  

 et forbud ophæves inden 3-måneders periodens udløb.
Der skal endvidere gives den, der råder over  

 lokalerne, særskilt meddelelse om forbudet.
Denne meddelelse vil  

 normalt blive givet i forbindelse med den fornyede partshøring forud  

 for nedlæggelsen af forbudet, hvor politiet normalt vil følge  

 samme fremgangsmåde som beskrevet ovenfor vedrørende meddelelse  

 af advarsel efter § 1.
Til § 3 Det foreslås, at den, der råder over de  

 pågældende lokaler, og som har fået forbud mod at modtage  

 besøgende i lokalerne, skal kunne forlange, at den myndighed, der har  

 truffet afgørelsen om forbudet, indbringer spørgsmålet om  

 forbudets berettigelse for domstolene.
Muligheden for at forlange en retsafgørelse  

 afskærer ikke muligheden for almindelig administrativ rekurs (klage)  

 vedrørende politimesterens (politidirektørens) afgørelse  

 om forbud.
Klage sker til Justitsministeriet og har ikke opsættende  

 virkning.
 Et forbud kan kræves indbragt for domstolene, selv  

 om den, der råder over lokalerne, ikke har udnyttet de administrative  

 klagemuligheder.
Det foreslås, at anmodning om  

 domstolsprøvelse ved myndighedens foranstaltning skal være  

 modtaget hos den pågældende myndighed senest 4 uger efter, at det  

 pågældende forbud   eventuelt efter en eller flere  

 forlængelser   er ophørt, jf. stk. 2, 1. pkt.
Forbudet  

 ophører senest 3 måneder efter den dag, hvor det er trådt  

 i kraft.
Ikrafttrædelsen kan tidligst ske, når forbudet er blevet  

 bekendtgjort ved skiltning på stedet og ved meddelelse i den lokale  

 presse, jf. bemærkningerne ovenfor til § 2.
Overskrides den anførte frist, kan sagen ikke  

 længere kræves indbragt for domstolene ved den  

 pågældende myndigheds foranstaltning.
Efter fristens udløb  

 kan den, der råder over lokalerne, selv anlægge retssag i  

 medfør af grundlovens § 63, og forbudets berettigelse vil  

 også kunne prøves under en eventuel straffesag om  

 overtrædelse af forbudet.
Anmoder den, der råder over lokalerne, rettidigt om  

 domstolsprøvelse, skal sagen anlægges ved den stedlige byret i  

 strafferetsplejens former, jf. stk. 2, 2. pkt.
Det indebærer  

 bl.a., at den pågældende myndighed har bevisbyrden for de  

 faktiske forhold, der er forudsætningen for, at forbudet er  

 berettiget.
 Det foreslås, at anmodning om  

 domstolsprøvelse ikke har opsættende virkning, medmindre retten  

 bestemmer det, jf. stk. 3. Et forbud vil således skulle efterleves  

 fra den dag, hvor det er blevet tilkendegivet ved skiltning og ved meddelelse  

 i den lokale presse, eller eventuelt fra den senere dag, som politiet har  

 fastsat.
Til § 4 Det foreslås, at den, der uagtsomt eller  

 forsætligt overtræder et forbud ved at modtage besøgende  

 eller ved at opholde sig som besøgende i eller i umiddelbar  

 nærhed af de pågældende lokaler, skal kunne straffes med  

 bøde.
Det følger af almindelige regler om tilregnelse  

 (forsæt og uagtsomhed) og medvirken, at den, der råder over  

 lokalerne, efter omstændighederne vil kunne straffes, selv om det ikke  

 er vedkommende selv, der har modtaget besøgende i strid med  

 forbudet.
 Det foreslås endvidere, at straffen ved gentagne  

 overtrædelser skal kunne stige til fængsel i 4 måneder.
Bestemmelsen i stk. 2 om strafansvar for juridiske  

 personer vil navnlig have betydning, hvis f.eks. en forening står som  

 ejer eller lejer af lokalerne.
Ved modtagelse af besøgende i strid med  

 et nedlagt forbud vil der i så fald efter omstændighederne kunne  

 blive tale om straf både for foreningen som sådan og for den  

 person, der har givet de pågældende adgang til lokalerne.
Det fastslås udtrykkeligt i stk. 3, at  

 politiet skal underrette en eventuel udlejer af det pågældende  

 lokale om, at nogen er straffet for overtrædelse af forbudet mod at  

 modtage besøgende.
Det er forudsat, at politiet som led i denne  

 underretning sender udlejeren en udskrift af doms- og retsbog i straffesagen  

 eller af en eventuel bødevedtagelse i sagen.
Til § 5 Det foreslås i stk. 1, at loven  

 træder i kraft dagen efter bekendtgørelsen i Lovtidende.
 Stk. 2 vedrører lovens territoriale  

 gyldighed.
