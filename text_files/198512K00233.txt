Nr LSF 233 Forslag til Lov om ændring af lov om registreringsafgift af motorkøretøjer  

 m.v. (Afgiftslempelse for biler med særligt trafiksikkerhedsfremmende udstyr) Fremsat af ministeren for skatter afgifter den 9. april 1986 § 1 I lov om registeringsafgift af motorkøretøjer m.v., jfr.
lovbekendtgørelse nr. 13 af 16. januar 1985, foretages følgende ændringer:
 1. § 3, stk. 4, affattes således:
»Stk. 4. Efter regler, der fastsættes af ministeren for skatter og afgifter efter forhandling med justitsministeren, kan der indrømmes fradrag i afgiften for særligt trafiksikkerhedsfremmende udstyr ved afgiftsberegningen efter § 4 for personbiler og efter § 5, stk. 1, for varebiler, såfremt der for køretøjet er anmeldt en pris efter § 9, stk. 1, som omfatter det nævnte udstyr.
Fradraget ydes med ensartede beløb for alle personbiler henholdsvis alle varebiler og fastsættes for hver udstyrsgenstand.
Fradraget for det enkelte køretøj kan maksimalt udgøre 2.700 kr. for personbiler og 1.000 kr. for varebiler.
For biler, der er forsynet med blokeringsfri bremser, ydes der tillige et særligt fradrag på 7.500 kr. for personbiler og 4.000 kr. for varebiler.« 2. I § 3 indsættes efter stk. 4 som nyt stykke:
»Stk. 5. I afgiften af nye køretøjer, der afgiftsberigtiges efter § 6, stk. 1, nr. 1, 3 og 4, ydes et fradrag på 4.000 kr., såfremt køretøjet er forsynet med blokeringsfri bremser.« Stk. 5 bliver herefter stk. 6.
§ 2 Loven træder i kraft den 15. maj 1986.
Oprindeligt fremsat lovforslag Blad nr 748 § 1 I lov om registeringsafgift af motorkøretøjer m.v., jfr.
lovbekendtgørelse nr. 13 af 16. januar 1985, affattes § 3, stk. 4, således:
»Stk. 4. Efter regler, der fastsættes af ministeren for skatter og afgifter efter forhandling med justitsministeren, kan der indrømmes fradrag i afgiften for særligt trafiksikkerhedsfremmende udstyr ved afgiftsberegningen efter § 4 for personbiler og efter § 5, stk. 1, for varebiler, såfremt der for køretøjet er anmeldt en pris efter § 9, stk. 1, som omfatter det nævnte udstyr.
Fradraget ydes med ensartede beløb for alle personbiler henholdsvis alle varebiler og fastsættes for hver udstyrsgenstand.
Fradraget for det enkelte køretøj kan maksimalt udgøre 2.700 kr. for personbiler og 1.000 kr. for varebiler.
For biler, der er forsynet med blokeringsfri bremser, ydes der tillige et særligt fradrag på 7.500 kr. for personbiler og 4.000 kr. for varebiler.« § 2 Loven træder i kraft den 1. maj 1986.
BEMÆRKNINGER TIL LOVFORSLAGET Det foreslås at forhøje de eksisterende beløbsgrænser for afgiftsnedsættelse i registreringsafgiftsloven for trafiksikkerhedsfremmende udstyr.
Endvidere foreslås, at der herudover indføres et særligt fradrag i registreringsafgiften på 7.500 kr. for personbiler og 4.000 kr. for varebiler, der er udstyret med blokeringsfri bremser.
Fradraget vil give fuld afgiftsfrihed for det billigste blokeringsfri bremsesystem på markedet, hvor der efter de hidtil gældende regler kun har været mulighed for at give et fradrag på 1.500 kr. og 800 kr. for henholdsvis person- og varebiler.
For andet trafiksikkerhedsfremmende udstyr, der for øjeblikket omfatter rulleseler på bagsædet, halogenforlygter, bagrudevisker og -vasker samt højre sidespejl med indvendig justerbar betjeningsanordning, foreslås det at hæve beløbsgrænsen fra 1.500 kr. og 800 kr. for henholdsvis person- og varebiler til henholdsvis 2.700 kr. og 1.000 kr. som højeste fradrag i registreringsafgiften ud over det foreslåede fradrag for blokeringsfri bremser.
Det tilføjes, at det er hensigten også at lade en hoftesele på bagsædet være omfattet af ordningen.
Afgørelsen af, hvilke former for sikkerhedsfremmende udstyr det er mest hensigtsmæssigt at støtte og afgiftslempelsens størrelse for hver udstyrsgenstand, beror på trafiksikkerhedsmæssige hensyn og træffes derfor efter forhandling med justitsministeren, under hvem trafiksikkerheden henhører.
Med et anslået salg på 140.000 personbiler og 7.000 varebiler årligt, hvoraf 4.000 personbiler og 1.000 varebiler med blokeringsfri bremser, vil forslaget medføre et årligt provenutab på maksimalt 200 mill. kr.
Toldvæsenets administrationsomkostninger i forbindelse med lovens gennemførelse anslås til 100.000 kr.
