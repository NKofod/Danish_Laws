 Erstatter: FKOBST P. 491-4, MAJ 1978.
FORMÅL 1. Denne Forsvarskommandobestemmelse (FKOBST) har til  

 formål at give retningsliner for kontakt- og orienteringsbesøg ved forsvarets  

 tjenestesteder (landtjenestesteder og skibe) og for anvendelsen af de på  

 finansloven hertil afsatte midler (kontaktbeløb), der af Forsvarskommandoen  

 (FKO) anvises de enkelte tjenestesteder.
 2. Kontakt- og orienteringsbesøg ved tjenestestedet  

 har til formål at orientere så vide kredse af den civile lokalbefolkning  

 inden for tjenestestedets naturlige, geografiske virkeområde som muligt om  

 forsvarets og i særdeleshed det enkelte tjenestesteds opgaver og virke, for  

 herigennem at øge forståelsen for forsvarstanken og skabe bedre muligheder  

 for, at tjenestestedet og dets personel lettere integreres i det lokale  

 samfund som en naturlig del af dette.
GENERELT 3. Kontakt- og orienteringsbesøg tilrettelægges efter  

 chefens anvisning.
 Det er den enkelte chefs ansvar, at kontaktbeløbet kun anvendes til  

 afholdelse af udgifter til kontakt- og orienteringsbesøg, samt at beløbet  

 udnyttes på den mest effektive og økonomiske måde i overensstemmelse med de  

 her fastlagte principper.
 Kontakt- og velfærdsofficeren arrangerer på chefens vegne de enkelte  

 kontakt- og orienteringsbesøg.
 Andet personel assisterer efter chefens bestemmelse.
 Tjenestestedets/den regnskabspligtige myndigheds  

 regnskabsfører/forvaltningsofficer er ansvarlig for den korrekte kontering og  

 anvisning af de anvendte beløb.
ART OG OMFANG 4. Kontakt- og orienteringsbesøg opdeles i følgende  

 former for besøg: - kontaktbesøg, - orienteringsbesøg.
 kontaktbesøg omfatter besøg, hvor der orienteres, rundvises og føres  

 uformelle samtaler med en indbudt kreds af repræsentanter for den civile  

 lokalbefolkning, såsom omkringboende lodsejere samt repræsentanter for  

 myndigheder, skoler, foreninger, organisationer og pressen m.fl.
 Der skal lægges vægt på, at ikke kun personer i ledende stillinger  

 indbydes.
 Der kan, som ramme om et uformelt samvær, bydes på et beskedent  

 traktement.
 Orienteringsbesøg omfatter besøg, hvor orientering og rundvisning for  

 lokale foreninger, organisationer og undervisningsinstitutioners ældre  

 klasser m.fl. finder sted.
 Der kan, når det findes naturligt, bydes på en mindre forfriskning.
 5. Traktementer eller forfriskninger i forbindelse med  

 besøg skal være absolut beskedne, og afviklingsformen må ikke have karakter  

 af egentlig reception, frokost- eller middagsarrangement, men bør eksempelvis  

 bestå af et beskedent, dagligdags måltid eller en mindre forfriskning.
 Der skal nøje skelnes mellem de to afviklingsformer, og udgifter til mad  

 og drikkevarer m.m. skal holdes inden for følgende maksimale, samlede  

 beløbsrammer pr. deltager: Ved kontaktbesøg  

 .................................... kr. 55,00 og ved  

 orienteringsbesøg................................ kr. 11,00.
 Hvor mulighed foreligger, skal traktementer eller forfriskninger indkøbes  

 ved landtjenestestedernes cafeteriavirksomhed/skibenes  

 kostforplejningsvirksomhed.
 6.  Diverse retningslinier: - besøg, der kun omfatter  

 personel med tilknytning til forsvaret - herunder hjemmeværnet -, er ikke  

 omfattet af denne bestemmelse, - tjenestestedets repræsentanter skal vælges  

 blandt alle personelkategorier, og bør normalt antalsmæssigt ikke overstige  

 20% af det samlede, indbudte deltagerantal i besøget. - kontakt- og  

 orienteringsbesøg må ikke have repræsentative formål, - det vil ofte være  

 formålstjenstligt at afvikle besøg i forbindelse med orientering om  

 forestående- eller afviklet øvelsesvirksomhed, tjenestestedsjubilæer eller  

 lign. særlige begivenheder, - møder og drøftelser med myndigheder eller  

 organisationer, hvis egentlige formål er løsning af specielle opgaver o.l.,  

 kan ikke anses som kontakt- og orienteringsbesøg, - besøg, hvis egentlige og  

 eneste formål er afvikling af jagt (vildtpleje) på forsvarets arealer, kan  

 ikke anses som kontakt- og orienteringsbesøg, - leverancer af traktementer  

 eller forfriskninger fra det lokale cafeteria/skibs  

 kostforplejningsvirksomhed bør i muligt omfang finde sted inden for disses  

 normale åbningstid og - kontaktbeløb må ikke anvendes til gaver, erindringer  

 eller lign.
 Da de i denne bestemmelse angivne retningslinier er generelle og på ingen  

 måde tilpasset enkelte tjenestesteder med kontaktbehov af særlig karakter,  

 forventer FKO rimelige afvigelser fra de generelle retningslinier fra sådanne  

 tjenestesteder, idet det forventes, at den enkelte chef i tilfælde af, at  

 sådanne afvigelser foretages, gør dette i tjenestens tarv og således, at evt.  

 bemærkninger i den anledning kan tilbagevises.
REGNSKABSFORHOLD 7. På grundlag af motiverede budgetforslag fra  

 tjenestestederne anviser FKO kontaktbeløb for et finansår ad gangen (via  

 niveau II myndighederne).
 Evt. rest af det anviste kontaktbeløb må ved finansårets slutning ikke  

 overføres til næste finansår eller på anden måde inddrages af tjenestestedet.
 8. Samtlige udgifter afholdes i pengeregnskabet i  

 overensstemmelse med de til enhver tid gældende bestemmelser for  

 pengeregnskabsføring i forsvaret, idet det i Forsvarsministeriets økonomi- og  

 regnskabssystem (FØRST) anførte kontonummer (5620.50) anvendes ved kontering.
 Der skal foretages afregning for hvert enkelt besøg for sig, idet bilaget  

 påføres oplysning om besøgets art, omfang, deltagerantal samt øvrige  

 relevante oplysninger.
 Hvis et besøg ikke straks kan opgøres endeligt foretages midlertidig  

 bogføring på konto 3222.90 eller 3299.39, og når endelig postering finder  

 sted, skal bilaget fremstå som et fuldstændigt regnskab over det pågældende  

 besøg med fornøden henvisning til tidligere bilag.
 9. Det i forbindelse med anvisning af kontaktbeløb  

 anvendte FEL-NR STED (jf. »FØRST«) skal anvendes ved samtlige  

 posteringer i pengeregnskabet.
 10. Ved oprettelse af landtjenestested/ved skibs  

 kommandohejsning indstilles til niveau II myndigheden om anvisning af  

 kontaktbeløb til anvendelse i den resterende del af finansåret.
 Ved nedlæggelse af landtjenestested/ved skibs kommandostrygning  

 underrettes niveau II myndigheden, såfremt der henstår et større restbeløb af  

 det anviste kontaktbeløb.
INDBERETNING 11. FKO kan i nødvendigt omfang udbede sig  

 indberetning om foregået aktivitet på området.
