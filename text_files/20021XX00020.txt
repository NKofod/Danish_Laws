Skriftlig fremsættelse (3. oktober  

 2002) Trafikministeren Herved tillader jeg mig for Folketinget at  

 fremsætte:
 Forslag til lov om ændring af lov om luftfart  

 (Montreal-konventionen m.v.).
(Lovforslag nr.
L 5).
 Det overordnede formål med lovforslaget er at  

 få Folketingets samtykke til  Danmarks ratifikation af  

 Montreal-konventionen.
Danmark undertegnede med forbehold om ratifikation den 28.  

 maj 1999 Montreal-konventionen, som indfører visse ensartede regler  

 for international luftbefordring.
Konventionen er en modernisering af  

 Warszawa-konventionen fra 1929, som omhandler befordrerens ansvar for  

 passagerer, rejsegods og gods og desuden indeholder nogle krav til de  

 dokumenter, der anvendes ved luftbefordring.
 Warszawa-konventionen har undergået flere  

 ændringer gennem årene, men det er ikke alle af de  

 væsentlige ændringsprotokoller, der endnu er trådt i kraft,  

 selv om de har været vedtaget i mere end 25 år.
I 1997 udstedte EU en forordning om luftfartsselskabers  

 erstatningsansvar i tilfælde af ulykker, der medfører mere  

 tidssvarende regler for luftfartsselskabers erstatningsansvar overfor  

 passagerer, der bliver dræbt eller lider skade på legeme eller  

 helbred.
Denne forordning er ændret i maj 2002 på baggrund af  

 Montreal-konventionen.
 Lovforslaget gennemfører således  

 Montreal-konventionen i Danmark i det omfang det er nødvendigt i  

 forhold til gældende forordninger.
Forlaget indebærer ikke større  

 grundlæggende ændringer for danske EF-luftfartsselskaber, der  

 omfattes af forordningerne.
De væsentligste ændringer i forhold  

 til de nugældende erstatningsbestemmelser vedrører derfor  

 luftfartsselskaber hjemmehørende i Grønland og på  

 Færøerne, der vil blive omfattet af regler om ubegrænset  

 erstatningsansvar for passagerers død eller tilskadekomst, ligesom der  

 bl.a. skabes forbedrede regler for passagerer i relation til udbetaling af  

 forskudsbeløb i tilfælde af ulykker.
Fællesskabet undertegnede konventionen i december  

 1999, og Fællesskabet og medlemslandene skal ratificere samtidigt for  

 at sikre fuld gyldighed og ensartet anvendelse af konventionens bestemmelser  

 i EU.
Rådet stiler imod, at EU-medlemslandene kan foretage en  

 koordineret deponering af ratifikationsinstrumenterne senest i december  

 2002.
 Danmark vil først kunne ratificere, når  

 lovforslaget er vedtaget af Folketinget.
Et andet formål med lovforslaget er ændring af  

 rentebestemmelserne i § 71 og § 148, således at lovens regler om renter  

 ved for sen betaling bringes i overensstemmelse med rentelovens  

 renteberegning.
Desuden foreslås der foretaget en præcisering af  

 § 148, således at der uden tvivl er hjemmel til opkrævning af  

 betaling i forbindelse med offentlig virksomhed med hjemmel i  

 fællesskabsretlige regler på luftfartsområdet.
 Idet jeg i øvrigt henviser til bemærkningerne  

 til lovforslaget, tillader jeg mig at anbefale lovforslaget til det  

 høje Tings velvillige behandling.
