 Nægtet tilladelse til at en bank indskyder uforrentet ansvarlig  

 lånekapital i koncernforbundet edb-selskab.
(Morten Balling, Peter Erling Nielsen og Ebbe Christensen) I skrivelse af 26. februar 1993 har K A/S klaget over, at Finanstilsynet i  

 skrivelse af 1. februar 1993 (j.nr. 6170-0003) afviste at give A-banken A/S  

 tilladelse til at indskyde ansvarlig lånekapital i K EDB A/S på nærmere  

 angivne vilkår.
 A-banken A/S og K EDB A/S er begge datterselskaber af K A/S.
 Sagens omstændigheder:
K EDB A/S (i det følgende kaldt selskabet) blev etableret i august 1986  

 med det formål at levere såvel hardware som software til K-koncernens  

 virksomheder.
Baggrunden for selskabets etablering var, at K Forsikring A/S,  

 der hidtil havde varetaget edb-driften inden for koncernen, ikke længere -  

 efter at koncernen også omfatter ikke-forsikringsselskaber - kunne varetage  

 denne opgave uden at overtræde lov om forsikringsvirksomhed.
Ifølge klageren har prisen for selskabets edb-ydelser været fastsat ud  

 fra, at selskabet skulle hvile i sig selv som et  

 »non-profit-selskab«.
I 1992 udgjorde selskabets resultat et  

 underskud på 463.000 kr., mens det løbende akkumulerede overskud i selskabet  

 siden etableringen er på 1,8 mill.kr.
Den samlede omsætning siden  

 etableringen andrager 617,6 mill.kr.
Til beregning af priserne for selskabets  

 edb-ydelser er der fastsat et afregningssystem, der består af en kostpris og  

 et kontingent.
Kostpriserne afregnes efter det enkelte selskabs forbrug af de  

 ydelser, det er muligt at henføre direkte til det enkelte brugerselskab,  

 f.eks. for forbrug af CPU-tid.
Kontingentet, der bl.a. skal dække selskabets  

 administrationsomkostninger, afregnes efter en fordelingsnøgle, som bygger på  

 de edb-forbrugende selskabers belastning af selskabet.
Udover at betale den ud fra afregningssystemet beregnede pris indskyder  

 brugerselskaberne uforrentet, ansvarlig indskudskapital i K EDB A/S.  

 Selskabernes forbrug af edb-ydelser indgår i beregningstallet for  

 kapitalindskuddets størrelse, således at der skulle være overensstemmelse  

 mellem det enkelte selskabs relative forbrug og selskabets relative indskud  

 af uforrentet lånekapital.
Hidtil har man med et interval på ca. 1 1/2 år  

 undersøgt forskydningen i faktisk benyttelse set i relation til størrelsen af  

 den ansvarlige lånekapital.
Undersøgelsen foretages nu en gang om året.
Ved  

 afvigelser, der ikke er ubetydelige, vil der blive foretaget en korrektion af  

 lånekapitalens størrelse.
Den 11. maj 1988 skrev direktør B, K A/S, et personligt brev til  

 bankinspektør P.
Sylvest Larsen, Finanstilsynet.
I brevet henviser direktøren  

 til en samtale om koncerninterne afregningspriser for edb-service fra ... (nu  

 K EDB A/S) og om selskabets finansieringsforhold.
Som bilag var bl.a. vedlagt  

 noget materiale vedrørende et nyt internt accountsystem, der var indført pr.  

 1. januar 1988. Endvidere var der vedlagt en prisliste gældende for 1988 for  

 selskabets ydelser.
I brevet spørger direktøren, om det fremsendte materiale  

 ville være tilstrækkelig dokumentation for, at der ikke »manipuleres med  

 enkelt-selskabernes, herunder K-Bankens, regnskabsaflæggelse og  

 overskudsdannelse via de interne afregningspriser«.
Videre skrev  

 direktøren, at » I bekræftende fald skulle det være muligt for Tilsynet  

 at tillade K-Banken at operere fuldt på linie med øvrige selskaber i  

 K-koncernen (herunder også forsikringsgruppen) med uforrentet kapitalindskud  

 i K-Edb A/S - i øvrigt svarende til finansieringsmodellen under PBS  

 A/S«.
Der skete herefter ikke videre i sagen før den 3. september 1992, hvor  

 A-banken, der i mellemtiden var erhvervet af K-koncernen, og som K-Banken var  

 blevet fusioneret med, sendte en ansøgning om at indskyde ansvarlig  

 lånekapital i K EDB A/S.
I ansøgningen stod der bl.a.:
 »Vi skal ved nærværende ansøge om at foretage indskud af ansvarlig  

 lånekapital i K EDB A/S på følgende vilkår:
- I tilfælde af debitors opløsning eller konkurs står lånet tilbage for  

 selskabets øvrige kreditorer, - Lånet kan af kreditor opsiges med 3 mdr. varsel og af debitor med 7  

 dages varsel, - Lånet forrentes med en rente svarende til det procentvise afkast på K  

 EDB A/S« aktier.
Den ansvarlige lånekapital vil ikke overstige 21/2 % af A-banken A/S'  

 kernekapital og opskrivningshenlæggelser, hvilket engagement banken  

 størrelsesmæssigt har tilladelse til at have med K EDB A/S.' Ansøgningen blev imidlertid trukket tilbage ved en telefonisk meddelelse  

 af 22. september 1992. Baggrunden herfor var, at Finanstilsynet på  

 forespørgsel havde meddelt selskabet, at ansøgningen formentlig ville blive  

 afslået.
K-koncernen vendte dog senere tilbage til sagen, og der blev den 16.  

 december 1992 afholdt et møde vedrørende spørgsmålet.
I forlængelse af dette  

 møde skrev Finanstilsynet i den påklagede afgørelse af 1. februar 1993  

 følgende:
 »Under henvisning til selskabets forespørgsler samt møde i  

 Finanstilsynet den 16. december 1992 med Vicedirektør C skal Finanstilsynet  

 hermed meddele, at der ikke i medfør af Bank- og sparekasselovens § 27, stk.  

 1 kan gives tilladelse til, at A-banken A/S indskyder ansvarlig lånekapital i  

 K EDB A/S på de angivne betingelser, herunder at K EDB A/S som modydelse  

 leverer edb-ydelser.
Tilsynet skal henvise til Finanstilsynets vejledning af 15. juli 1992,  

 hvorefter koncerninterne transaktioner skal ske på markedsbaserede vilkår  

 og/eller omkostningsdækkende basis.
Tilsynet finder ikke, at den af selskabet  

 anvendte afregningsform er i overensstemmelse med vejledningens principper,  

 jf. vejledningens pkt. 1.1, hvorefter omkostningsdækkende basis betinger, at  

 omkostninger og omkostningsfordeling ikke må begunstige et  

 koncerninstitut/-virksomhed på bekostning af et andet koncerninstitut.  

 ...« Bank- og sparekasselovens § 27, stk. 1, har følgende ordlyd:
»§ 27. Et pengeinstitut må ikke uden tilladelse fra tilsynet yde  

 kredit til eller stille garanti for virksomheder eller personer, som gennem  

 aktiebesiddelse eller på anden måde direkte eller indirekte har en afgørende  

 indflydelse på pengeinstituttets dispositioner, eller som er domineret af  

 virksomheder eller personer med en sådan indflydelse.
Tilsvarende gælder et  

 pengeinstituts kapitalindskud i sådanne virksomheder.« Bestemmelsens 1. punktum blev indført ved lov nr. 199 af 2. april 1974. I  

 forarbejderne til bestemmelsen (Folketingstidende 1973-74, 2. samling, Tillæg  

 A, sp. 329 - 330) hedder det bl.a.:
 »Denne i forhold til de gældende bank- og sparekasselove nye  

 bestemmelse gør tilladelse fra bank- og sparekassetilsynet til en betingelse  

 for, at en bank eller sparekasse kan yde kredit til eller stille garanti for  

 virksomheder eller personer, som gennem aktiebesiddelse eller på anden måde  

 direkte eller indirekte har en afgørende indflydelse på bankens eller  

 sparekassens dispositioner, eller som er domineret af virksomheder eller  

 personer med en sådan indflydelse.
 Indførelsen af kontrol med pengeinstitutters engagementer med sådanne  

 personer og selskaber, som under et kan betegnes som  

 »koncernforbindelser« i vid forstand, giver mulighed for at  

 forebygge, at disse personer eller selskaber misbruger deres indflydelse på  

 pengeinstituttet til at opnå kreditter eller garantier, som kan give  

 anledning til særlig betænkelighed.
 Endvidere giver bestemmelsen mulighed for at forebygge, at et  

 pengeinstituts midler anvendes til udlån gennem en anden virksomhed, hvis  

 lånevirksomhed ikke kan kontrolleres af tilsynet med banker og sparekasser.
Bestemmelsen kan således også benyttes til at forebygge, at virksomheder  

 eller personer anvender deres indflydelse til at lade et pengeinstitut  

 finansiere foretagender, som på grund af deres angribelige beskaffenhed ikke  

 kan finansieres på normal måde.
Den foreslåede regel er et supplement til  

 forslagets § 1, stk. 6, hvorefter banker og sparekasser skal drives i  

 overensstemmelse med redelig forretningsskik og god bank- og  

 sparekassepraksis. ...
Forbudet i § 27, stk. 1, er gjort dispensabelt, idet man ellers ville  

 lægge urimelige hindringer i vejen for helt legitime transaktioner.' Bestemmelsens 2. punktum blev tilføjet ved lov nr. 260 af 8. juni 1977.  

 Som begrundelse anføres i forarbejderne, at kapitalindskud »kan frembyde  

 samme betænkeligheder som ydelse af kreditter eller garantier.«  

 (Folketingstidende 1976-77, 2. samling, Tillæg A, sp. 4103).
 Pkt. 1.1. i den vejledning, som Finanstilsynet henviser til i sin  

 afgørelse, Finanstilsynets vejledning af 15. juli 1992 »Vejledning  

 vedrørende koncerninterne transaktioner«, lyder således:
 »1.1. Retningslinier.
Instituttets ledelse skal udfærdige skriftlige retningslinier for  

 transaktioner/aftaler med virksomheder, som instituttet er direkte eller  

 indirekte forbundet med, medmindre disse transaktioner/aftaler er ubetydelige  

 for instituttets resultat.
Disse transaktioner/aftaler benævnes i det  

 følgende koncerninterne transaktioner.
Retningslinierne skal bl.a. foreskrive, at koncerninterne transaktioner  

 skal ske på - skriftligt grundlag - markedsbaserede vilkår og/eller omkostningsdækkende basis.
Markedsbaserede vilkår gælder, hvor et egentligt marked forefindes, jf.  

 dog nedenfor.
Er dette ikke tilfældet må markedsvilkår skønnes.
Skønnet skal  

 begrundes.
 Omkostningsdækkende basis kan uanset ovenstående bl.a. vedrøre fælles  

 koncernopgaver/fælles funktioner.
Omkostningerne og omkostningsfordelingen skal være rimelige og må ikke  

 begunstige et koncerninstitut/-virksomhed på bekostning af et andet  

 koncerninstitut.
Fordelingsmetoden skal anvendes kontinuerligt fra år til  

 år.« Over for Erhvervsankenævnet har klageren i klageskrivelsen af 26. februar  

 1993 og et supplerende indlæg af 19. maj 1993 gjort gældende, at den  

 etablerede ordning opfylder betingelserne i pkt. 1.1. i tilsynets vejledning  

 af 15. juli 1992, hvorfor betingelserne for at få tilladelse efter bank- og  

 sparekasselovens § 27, stk. 1, foreligger.
Omkostninger og  

 omkostningsfordeling er udformet således, at en koncernvirksomhed ikke bliver  

 begunstiget på en anden koncernvirksomheds bekostning.
Størrelsen af det  

 uforrentede kapitalindskud står i forhold til vedkommende koncernvirksomheds  

 forbrug af edb-ydelser.
Indskuddene justeres årligt, og eventuelle  

 forskydninger vil have en så lille økonomisk effekt, at den ligger inden for  

 usikkerheden ved almindelig priskalkulation.
I Finanstilsynets nedenfor omtalte redegørelse af 19. april 1993 har  

 tilsynet, hvilket er nyt for klageren, bl.a. begrundet afslaget med, at der  

 ikke ydes lån til markeds prisen, idet lånet ikke forrentes.
Dette er efter  

 klagerens opfattelse ikke korrekt, idet den manglende forrentning slår  

 direkte igennem på ydelserne fra edb-selskabet i form af prisreduktion  

 svarende til markedsrenten.
Ordningen svarer, som også anført i brevet af 11.  

 maj 1988, til den ordning, pengeinstitutterne anvender, når de indskyder  

 uforrentet ansvarlig kapital i PBS A/S.
Når ordningen kan anvendes i forhold  

 til selskaber uden for en koncern, må den også kunne anvendes i dette  

 tilfælde.
En manglende tilladelse vil forhindre, at driften af koncernen kan  

 ske på en rationel og økonomisk facon.
Fordelen ved den valgte ordning fremfor en forrentning af indskuddene og  

 en tilsvarende højere betaling for edb-ydelserne er en momsbesparelse  

 svarende til 25 % af rentebeløbene.
At der ved den etablerede ordning også  

 spares moms, ser klageren ikke noget forkert i.
Dette vil alt andet lige  

 forbedre bankens konsolideringsevne i overensstemmelse med bankindskydernes  

 interesser.
 Endelig har klageren anført, at Finanstilsynet allerede ved skrivelsen af  

 11. maj 1988 blev gjort bekendt med den etablerede ordning og de heraf  

 følgende problemstillinger, uden at dette dengang gav anledning til  

 reaktioner fra Finanstilsynets side.
Finanstilsynet har i en redegørelse af 19. april 1993 og en supplerende  

 udtalelse af 22. juni 1993 fastholdt den påklagede afgørelse og anført, at  

 afgørelsen er i overensstemmelse med bank- og sparekasselovens § 27, stk. 1.  

 Udgangspunktet er her, at koncerninterne mellemværender ikke er tilladt.  

 Finanstilsynet kan dog i medfør af reglen give tilladelse til sådanne  

 mellemværender.
Finanstilsynet er i denne sammenhæng bemyndiget til at  

 opstille de betingelser, der er nødvendige for at opfylde bestemmelsens  

 formål og for tilsynsmæssigt at kunne kontrollere, at formålet opfyldes.  

 Formålet med § 27 er netop, at der føres kontrol med de engagementer,  

 pengeinstituttet indgår med moderselskabet eller med andre koncernforbundne  

 selskaber.
Dette skyldes bl.a. risikoen for tab via smittevirkningen, hvorved  

 forstås, at koncernforbundne selskaber ofte er så tæt kædet sammen økonomisk,  

 at et sammenbrud i et selskab vil have væsentlig indflydelse på de øvrige  

 selskaber.
Formålet er også at hindre omgåelser af loven f.eks. i  

 situationer, hvor en bank på grund af andre begrænsninger i loven ikke har  

 mulighed for at foretage udlån til en bestemt kunde eller på bestemte vilkår,  

 men i stedet vælger at udlåne via et af koncernselskaberne.
Endelig kan der  

 være risiko for, at de kreditvurderinger, der lægges til grund for udlån til  

 et koncernforbundet selskab, vil være lempeligere end de vurderinger, der  

 gælder for andre låntagere.
Betingelserne for, at et pengeinstitut kan indgå  

 engagementer med andre selskaber inden for samme koncern, bør derfor være  

 strengere end for andre engagementer.
Finanstilsynet er enig med klageren i, at beregningsmetoderne for  

 kostprisen på edb-ydelserne ikke indeholder nogen afgørende risiko for  

 omfordeling, således at banken kommer til at bære en forholdsmæssig større  

 andel af omkostningerne end andre selskaber i koncernen.
Det er dog en vigtig  

 forudsætning herfor, at der foretages hyppige justeringer af afvigelser fra  

 den antagne fordeling.
Når tilsynet har afslået at give tilladelse i den konkrete situation er  

 baggrunden, at tilsynet kun giver sådanne tilladelser, hvis de lån, der ydes,  

 gives på markedsbaserede vilkår.
Det vil sige, at lån kun må ydes på de  

 vilkår, som det formodes, at et andet ikke-koncernforbundet pengeinstitut vil  

 yde lån på.
Tilsynet har i den forbindelse henvist til den ovenfor refererede  

 vejledning.
At A-banken A/S indskyder uforrentet lånekapital i K EDB A/S for  

 til gengæld at modtage billige edb-ydelser, er efter tilsynets opfattelse  

 ikke at yde lån på markedsbaserede vilkår.
Prisen på edb-ydelserne afhænger  

 af flere vanskeligt gennemskuelige forhold og er derfor for usikker til at  

 kunne modsvare en direkte forrentning.
Hertil kommer, at da formålet med  

 ordningen bl.a. er at spare moms, har tilsynet også på den baggrund meddelt  

 afslag, idet tilsynet ikke kan medvirke til at dispensere fra bank- og  

 sparekasselovens § 27 begrundet med, at regler, der administreres af andre  

 offentlige myndigheder, ønskes omgået.
 Klageren har den 26. juli 1993 meddelt, at man ikke har yderligere  

 bemærkninger.
 To af ankenævnets medlemmer, den sagkyndige Peter Erling Nielsen og  

 næstformanden Ebbe Christensen, udtaler:
Det omhandlede indskud af ansvarlig lånekapital er omfattet af bank- og  

 sparekasselovens § 27, stk. 1, og er derfor kun lovligt med Finanstilsynets  

 tilladelse.
Som det fremgår af Finanstilsynets indlæg, stiller tilsynet som  

 en almindelig betingelse for at give en sådan tilladelse, at dispositionen  

 sker på markedsbaserede vilkår, således at vilkårene er de samme, som ville  

 gælde i forhold til en virksomhed uden for koncernen.
Dette princip fremgår  

 også af Finanstilsynets vejledning af 15. juli 1992. Finanstilsynets  

 opfattelse, hvorefter det foreliggende uforrentede indskud ikke er ydet på  

 markedsbaserede vilkår, kan tiltrædes, idet prisreduktionen for de modtagne  

 ydelser ikke kan sidestilles med sædvanlig forrentning.
Der findes endvidere  

 ikke i den foreliggende sag anført noget, som kan give grundlag for at  

 fravige den almindelige betingelse om, at dispositioner mellem  

 koncernvirksomheder skal ske på markedsbaserede vilkår.
Disse medlemmer kan  

 derfor tiltræde, at Finanstilsynet har afslået at give dispensation, og  

 stemmer for at stadfæste Finanstilsynets afgørelse.
 Den sagkyndige Morten Balling udtaler:
Det fremgår af forarbejderne til bank- og sparekasselovens § 27, stk. 1,  

 og af Finanstilsynets ovenfor omtalte indlæg, at formålet med lovreglen er at  

 forhindre, at koncernforbindelsen udnyttes til dispositioner, der medfører  

 særlig risiko for vedkommende pengeinstitut, eller til dispositioner, der har  

 til formål at omgå bank- og sparekasselovgivningen.
Der er ikke i de  

 fremkomne oplysninger nogen grund til at nægte den ansøgte tilladelse ud fra  

 disse hensyn.
Den aftalte ordning ses ikke at forøge bankens risiko  

 sammenlignet med risikoen ved et lån på sædvanlige rentevilkår.
Det forhold,  

 at der ved ordningen opnås en momsbesparelse - på i øvrigt lovlig måde -  

 findes ikke at kunne føre til, at dispensation nægtes.
Dette forhold ligger  

 uden for de hensyn, som Finanstilsynet efter bank- og sparekasseloven kan  

 varetage.
Dette medlem stemmer derfor for at ændre den påklagede afgørelse,  

 således at den ansøgte tilladelse gives.
 Efter udfaldet af stemmeafgivningen stadfæster ankenævnet den påklagede  

 afgørelse.
