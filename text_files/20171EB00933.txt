Beretning afgivet af Miljø- og Fødevareudvalget den 18. april 2018 Beretning over Forslag til folketingsbeslutning om gennemførelse af en 10-årig skovplan, der skal få Danmark tilbage på sporet med hensyn til en fordobling af skovarealet [af Søren Egge Rasmusen (EL) m.fl.]:
1. Udvalgsarbejdet Beslutningsforslaget blev fremsat den 10. oktober 2017 og var til 1. behandling den 7. november 2017. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 7 spørgsmål til miljø- og fødevareministeren til skriftlig besvarelse, som denne har besvaret.
2. Politiske bemærkninger Et mindretal i udvalget (S, EL, ALT, RV og SF) noterer, at der i 2002 tilsyneladende er foretaget en ændring af den oprindelige målsætning om en fordobling af skovarealet, så begrebet skovareal er ændret til skovlandskaber, hvorved arealer, der støder op til skov, indgår i beregningen.
Hermed reduceres målet for skovvækst markant.
Det fremgår således af miljø- og fødevareministerens svar på spørgsmål 4, at hvor den oprindelige målsætning sigtede mod 1.077.000 ha skovareal i år 2089, er denne med omformuleringen i 2002 reduceret til 663.000 ha i år 2102.
Mindretallet understreger, at det reducerede mål betyder, at den årlige udbygning af skov reduceres kraftigt.
Udvidelsen af det danske skovareal er vigtig, både for at øge biodiversiteten og optaget af drivhusgasser.
Et større skovareal vil også betyde, at flere mennesker får adgang til at nyde skoven.
Samtidig er skovene også med til at sikre rent drikkevand.
Derfor ønsker partierne at indgå i drøftelser med regeringen om, hvordan vi kan øge skovarealet i Danmark.
 P.u.v.
