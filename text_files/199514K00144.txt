Nr BTL 144 Betænkning over Forslag til lov om flyvehavre   

 Nr L 144 1995-96, 1. samling Afgivet af Landbrugs- og Fiskeriudvalget Afgivet: 19960410 Udvalget har behandlet lovforslaget i nogle møder og har herunder stillet  

 spørgsmål til landbrugs- og fiskeriministeren, som denne har besvaret  

 skriftligt.
Et af disse spørgsmål og ministerens besvarelse heraf er optrykt  

 som bilag til betænkningen.
 Endvidere har udvalget modtaget en skriftlig henvendelse fra De Danske  

 Landboforeninger.
 Der er af landbrugs- og fiskeriministeren stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det  

 stillede ændringsforslag.
 Et mindretal inden for flertallet (Venstres og Det Konservative  

 Folkepartis medlemmer af udvalget) er stærkt betænkelig ved alle de  

 bemyndigelser, der generelt gives til »med behørig legitimation og uden  

 retskendelse« at skaffe sig adgang til privat ejendom.
 Mindretallet stemmer dog for lovforslaget, idet bemyndigelsen i § 3 kun  

 omhandler adgang til arealer.
 Mindretallet lægger vægt på, at kontrolmyndigheden forinden et  

 kontrolbesøg skal tage kontakt, hvor dette er muligt, til ejer eller bruger  

 af det areal, der påtænkes kontrolleret.
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet stemmer  

 dog for det stillede ændringsforslag.
 Mindretallet finder, at bekæmpelse af flyvehavre er vigtig for at  

 forhindre dette ukrudt i at brede sig.
Mindretallet havde gerne stemt for loven, hvis ikke det havde været for §  

 3, der til enhver tid mod behørig legitimation og uden retskendelse giver  

 ministeren bemyndigelse til at skaffe sig adgang til offentligt og privat  

 ejede arealer.
Af bemærkningerne fremgår det, at det kun i enkelte tilfælde  

 er sket, at myndigheder er blevet nægtet adgang til at besigtige et areal.  

 Nogle enkelte tilfælde på 20 år burde ikke føre til, at loven blev strammet  

 så drastisk.
Mindretallet forstår udmærket bemærkningerne til § 3 om, at man vil  

 administrere loven på en smidig måde.
Mindretallet er dog modstander af, at  

 man ved at indsætte den omtalte paragraf i loven derved kan komme uden om  

 grundlovens § 72, der handler om boligens ukrænkelighed.
Fremskridtspartiet har den generelle, principielle og bestemte opfattelse,  

 at den private ejendomsret er ukrænkelig, jf. grundlovens § 72, og det skal  

 respekteres.
De hidtige regler og bestemmelser har ikke givet anledning til,  

 at den private ejendomsret sættes ud af kraft.
 Der sker i disse år en kedelig udvikling hen imod, at der i lovforslag  

 indsættes bestemmelser, der tilsidesætter den private ejendomsret.
Den private ejendomsret er en vigtig og afgørende forudsætning for  

 opretholdelsen af vores nuværende samfundsstruktur.
Den private ejendomsret i  

 grundlovens § 72 er et bolværk mod unødig chikane og overgreb fra andre,  

 herunder offentlige myndigheder, og skal ikke tilsidesættes af smålige ønsker  

 om adgang til privat ejendom.
 Skulle der undtagelsesvis være behov for at tiltvinge sig adgang til en  

 ejendom, findes der i retsplejeloven udmærkede regler herom, og sådanne skal  

 der fortsat være.
 ÆndringsforslagAf landbrugs- og fiskeriministeren, tiltrådt af  

udvalget:
 Ny paragraf 1) Efter § 5 indsættes som ny paragraf:
»§ 01. Loven gælder ikke for Færøerne og Grønland.« Bemærkninger Til nr. 1 I lighed med den nugældende lov skal den kommende lov ikke gælde  

 for Færøerne og Grønland.
Erling Christensen (S) Peter Christensen (S) Eva Fatum (S) Erik  

 Mortensen (S) Frederik Nørgaard (S) Kristen Touborg (SF) nfmd.
Vibeke  

 Peschardt (RV) Bent Hindrup Andersen (EL) Ole Vagn Christensen (S) Christian  

 Mejdahl (V) Bodil Thrane (V) Mariann Fischer Boel (V) fmd.
Kim  

 Mouritsen (V) Lene Espersen (KF) Henning Grove (KF) Peder Sønderby (V) Niels  

 Højland (FP) Centrum-Demokraterne og Dansk Folkeparti havde ikke medlemmer i udvalget.
Bilag Et af udvalgets spørgsmål til landbrugs- og fiskeriministeren og dennes  

 svar herpå Spørgsmål:
 »Ministeren bedes i forlængelse af svar på spørgsmål 1, jf. bilag 4,  

 bekræfte, om svaret på spørgsmålet skal forstås således, at  

 kontrolmyndigheden forinden et kontrolbesøg skal tage kontakt - hvor dette er  

 muligt - til ejer eller bruger af det areal, der påtænkes kontrolleret«.
 Svar:
 Jeg kan bekræfte, at det er hensigten, at kontrolmyndigheden, når det er  

 muligt, adviserer ejeren eller brugeren af de pågældende arealer forud for  

 kontrollens gennemførelse.
 Af hensyn til, at flyvehavrekontrol skal gennemføres med kort varsel, vil  

 der fortsat være tilfælde, hvor kontrollen ikke adviseres.
