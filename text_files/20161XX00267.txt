Skriftlig fremsættelse (6. december 2016) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om en garantifond for skadesforsikringsselskaber (Dækning af krav fra danske forsikringstagere i det lichtensteinske forsikringsselskab Gable Insurance AG under konkurs) (Lovforslag nr.
L 96) Formålet med lovforslaget er gennem en ændring af loven at sikre danske forsikringstagere i Gable Insurance AG rimelige vilkår i forbindelse med håndtering af skader.
Lovforslaget skal ses i lyset af, at Gable Insurance AG er begæret konkurs med virkning fra den 19. november 2016. Gable Insurance AG er et forsikringsselskab hjemmehørende i Lichtenstein, og de danske kunder i Gable Insurance AG er derfor ikke dækket af Garantifonden for Skadesforsikringsselskaber i tilfælde af konkurs.
Der er ikke etableret en lignende garantiordning i Lichtenstein.
Det betyder, at en række danske kunder i selskabet nu er kommet økonomisk i klemme, fordi de ikke kan få erstatning for anerkendte skader, og heller ikke vil være dækket i tilfælde af, at der konstateres nye skader.
Derudover vil kunder, der har igangsat reparationer, ikke kunne få dækket deres udgifter.
For nogle kunder i selskabet vil der tale om meget store udgifter, der nu er udækkede.
På den baggrund er der den 1. december 2016 indgået en bred politisk aftale mellem regeringen (Venstre, Liberal Alliance og Det Konservative Folkeparti) samt Socialdemokraterne, Dansk Folkeparti, Det Radikale Venstre, Socialistisk Folkeparti om at sikre, at danske kunder i Gable Insurance kan få en rimelig behandling.
Aftalen er efterfølgende tiltrådt af Enhedslisten og Alternativet.
 Aftalen indebærer bl.a., at dækningsområdet for Garantifonden for skadesforsikringer udvides således, at danske kunder i en række nærmere angivne tilfælde kan få udbetalt erstatning for udækkede krav.
Indtil lovforslaget er vedtaget, vil danske kunder i Gable Insurance ikke kunne få udbetalt erstatning eller få behandlet skadeanmeldelser.
Der er anmodet om hastebehandling af lovforslaget i Folketinget henset til den meget vanskelige økonomiske situation, nogle danske kunder i Gable Insurance AG befinder sig i, indtil lovforslaget er vedtaget.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
