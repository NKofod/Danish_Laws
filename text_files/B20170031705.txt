Bekendtgørelse om ændring af bekendtgørelse om henlæggelse af opgaver og beføjelser til Styrelsen for Dataforsyning og Effektivisering § 1 I bekendtgørelse nr. 1623 af 12. december 2015 om henlæggelse af opgaver og beføjelser til Styrelsen for Dataforsyning og Effektivisering foretages følgende ændring:
 1. § 6 affattes således:
 »§ 6. Følgende beføjelser i §§ 1, 1 a, 3 c, 3 f, 3 g og 9 a i lov om bygnings- og boligregistrering udøves af Styrelsen for Dataforsyning og Effektivisering:
 1) Beføjelsen som dataansvarlig myndighed for Danmarks Adresseregister, i henhold til lovens § 1, stk. 4.
 2) Beføjelserne til henholdsvis at bemyndige en anden offentlig myndighed eller et privat selskab til at etablere, drive og udvikle Danmarks Adresseregister, til nærmere at anvise, hvordan kravspecifikationer skal udarbejdes af den bemyndigede, og til at føre tilsyn med den bemyndigede for så vidt angår Danmarks Adresseregister i henhold til lovens § 1 a, stk. 1 og 6.
 3) Beføjelserne til at fastsætte regler i henhold til lovens § 1, stk. 3, og § 1 a, stk. 1, 5 og 6, i forhold til Danmarks Adresseregister samt i henhold til lovens § 3 c, stk. 3, og § 3 f, stk. 1-3.
 4) Beføjelsen til at træffe foranstaltninger der sikrer, at oplysninger om postnumre og deres geografiske afgrænsning er til rådighed for brugerne i henhold til lovens § 3 f, stk. 4.
 5) Beføjelsen til at afgøre uenighed mellem kommuner eller mellem kommuner og Vejdirektoratet om fastsættelse af vejnavne i henhold til lovens § 3 g.
6) Beføjelsen som klagemyndighed for klager over kommunernes afgørelser i adressesager i henhold til lovens § 9 a.« § 2 Bekendtgørelsen træder i kraft den 7. april 2017.
