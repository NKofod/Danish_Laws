Skriftlig fremsættelse (14. november 2003) Socialministeren  

  

 (Henriette Kjær) :
 Herved tillader jeg mig for Folketinget at fremsætte:
Forslag til lov om  

 ændring af lov om individuel boligstøtte (Afrunding af indkomst, rente for  

 boligstøttelån, regulering af beløbsgrænser samt ændring af  

 kompensationsordningen) (Lovforslag nr.
L 77).
 Formålet med lovændringen er i højere grad at målrette  

 udbetalingen af individuel boligstøtte efter borgernes faktiske behov.
Forslaget indebærer, at reglerne om opgørelse af  

 indkomstgrundlag til beregning af boligstøtte ændres.
Husstandsindkomsten  

 skal  

 fremover ikke længere afrundes nedad til nærmeste kronebeløb, der er deleligt  

 med 1.000 kr. ved beregning af boligstøtte.
Det foreslås endvidere, at renten for boligstøttelån forhøjes.  

 Renten for boligstøttelån er i loven fastsat til halvdelen af diskontoen.  

 Renten ændres fremover til diskontoen.
Diskontoen udgør for nuværende 2,0  

 pct.  

 Herved opnås en rentetilskrivning, som er bedre i overensstemmelse med  

 markedsrenten end hidtil.
Efter forslaget skal beløbsgrænserne for boligsikring fremover  

 reguleres efter prisudviklingen.
Forslaget skal ses i sammenhæng med forslag  

 om  

 at ændre reguleringen af børnefamilieydelse tilsvarende.
Forslagene indebærer  

 generelt, at købekraften af ydelserne fastholdes over tid.
Endelig foreslås en ophævelse af den generelle overgangsordning  

 i boligstøtteloven om udbetaling af et kompensationsbeløb til husstande, hvis  

 årlige boligstøtte reduceres mere end 1.000 kr. eller 500 kr. årligt som  

 følge  

 af ændringer i loven.
Forslaget har virkning for denne og kommende  

 lovændringer.
Forslaget indebærer regelforenkling i form af deregulering samt  

 en administrativ lettelse for kommunerne.
Forslaget indebærer samtidig, at  

 beregningen af boligstøtte bliver mere gennemskuelig.
 Lovforslaget skønnes samlet set at ville medføre en offentlig  

 mindreudgift på 30,6 mio. kr. i 2004 og de efterfølgende år.
 De økonomiske og administrative konsekvenser skal forhandles med  

 de kommunale parter.
 Med disse bemærkninger skal jeg indstille lovforslaget til  

 Folketingets velvillige behandling.
