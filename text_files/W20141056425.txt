Erstatningsansvarslovens § 12  erstatning for begravelsesudgifter og tab af forsøger og erstatningsansvarslovens § 16  forrentning af godtgørelse og erstatning, nævnets j.nr. 14-520-04883 Moderen til den dengang 8-årige ansøger blev dræbt ved forgiftning eller kvælning mellem den 15-12-2010 og den 18-12-2010. Byretten afsagde dom den 08-10-2013, hvor ansøger blev tilkendt forsørgertabserstatning med renter fra den 18-01-2011, svarende til 1 måned fra dødsdagen.
Den størrelsesmæssige opgørelse af kravet var ikke bestridt af skadevolder i forbindelse med retssagens behandling.
Byrettens dom blev stadfæstet i landsretten.
 Henset til, at der ikke var tale om et retskrav, da skadevolder havde anerkendt den størrelsesmæssige opgørelse af erstatningskravet, fastsatte nævnet selvstændigt størrelsen af erstatningen samt rentedatoen for erstatningsmålingen, jf. offererstatningslovens § 11 a, stk. 2.
Da erstatning for tab af forsørger til efterlevende børn fastsættes til et beløb, der svarer til summen af de bidrag til barnets underhold, som afdøde på skadestidspunktet kunne være pålagt efter lov om børns forsørgelse, hvis afdøde havde været bidragspligtig, jf. erstatningsansvarslovens § 14, 1. pkt., fandt nævnet, at normalbidraget for 2010 skulle lægges til grund ved beregningen af forsøgerstabserstatningen.
Normalbidraget for 2010 var pr. måned 1.170 kr., svarende til et grundbeløb på 1.036 kr. og et tillæg på 134 kr.
 Henset til advokatens opgørelse af forsørgertabserstatningen i måneder, fandt nævnet det rettest at tilkende erstatning for tab af forsøger fra måneden efter dødsfaldet (den bidragsudløsende begivenhed), dvs. fra januar 2011, og til og med måneden for ansøgers 18 års fødselsdag i november 2020.
Der var endvidere søgt om erstatning for konfirmationsbidrag.
Da der kan fastsættes særlige bidrag efter børnetilskudsloven ved et barns dåb og konfirmation, og da bidraget ved konfirmation fastsættes til 3 x grundbeløbet af normalbidraget, besluttede nævnet at tilkende 3 x grundbeløbet af normalbidraget i 2010, svarende til 3 x 1.036 kr. = 3.108 kr.
 Da ansøgers moder på gerningstidspunktet var eneforsørger af ansøger, 	besluttede nævnet endvidere at fordoble erstatningen i medfør af erstat	ningsansvarslovens § 14, 2. pkt.
