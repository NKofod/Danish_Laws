Ligebehandlingsnævnets afgørelse om køn - sundhed - ej medhold J.nr. 20-56398 En mand klagede til Ligebehandlingsnævnet over påstået forskelsbehandling på grund af køn i forbindelse med, at han ikke havde adgang til oplysninger om sine børns COVID-19 prøvesvar i appen MinSundhed.
 Nævnet vurderede, at der ikke var fremlagt oplysninger, der tydede på, at mandens køn var årsag til, at han ikke havde adgang til oplysninger om sine børns COVID-19 prøvesvar i MinSundhed-appen.
Herefter var det på baggrund af nævnets faste praksis åbenbart, at manden ikke kunne få medhold i sin klage.
Ligebehandlingsnævnet afviste derfor at behandle klagen, da det var åbenbart, at manden ikke kunne få medhold i sin klage.
 Afgørelsen blev truffet af nævnets formand.
 Klagen angår påstået forskelsbehandling på grund af køn i forbindelse med, at en far ikke har adgang til oplysninger om sine børns COVID-19 prøvesvar i appen MinSundhed.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling En far har indgivet en klage til Ligebehandlingsnævnet over, at han ikke har adgang til oplysninger om sine børns COVID-19 prøvesvar i MinSundhed- appen.
 Til brug for nævnets behandling af sagen har klager fremlagt skærmprint af, hvordan MinSundhed- appen ser ud på henholdsvis hans og børnenes mors telefon.
Af skærmprintet af MinSundhed- appen på børnenes mors telefon fremgår en boks, hvor der står Se dit barns COVID-19 svar.
Af skærmprintet af MinSundhed- appen på klagers telefon fremgår boksen ikke.
 Klager og børnenes mor har efter det oplyste fælles forældremyndighed.
 Klagen blev modtaget i Ligebehandlingsnævnet den 16. december 2020.
Parternes bemærkninger Klager oplever diskrimination i mødet med det offentlige i MinSundhed- appen.
Som far har klager ikke adgang til oplysninger om sine børn.
Det er kun børnenes mor, der har adgang til disse oplysninger.
Dette til trods for, at klager og børnenes mor har fælles forældremyndighed.
 Sundhed.dk er af den opfattelse, at der ikke er tale om forskelsbehandling.
Udgangspunktet er, at forældre med forældremyndighed til børn under 15 år vil kunne se barnets COVID-19 prøvesvar i MinSundhed-appen.
For så vidt angår øvrige oplysninger om barnet, kan forældre med forældremyndighed alene se disse på sundhed.dk-portalen, og endnu ikke i MinSundhed-appen.
Dette gælder for moren såvel som faren, så længe begge parter har del i forældremyndigheden.
 Tidligere var det heller ikke muligt for hverken faren eller moren med forældremyndighed at se sine børns COVID-19 prøvesvar i MinSundhed-appen.
 Forældremyndighedsindehaverens mulighed for at se egne børns COVID-19 prøvesvar blev releaset i version 1.4.0 af MinSundhed- appen. MinSundhed- appen blev senere opdateret til version 1.6.0.
 Da det ikke i tidligere versioner var muligt at se børnenes COVID-19 prøvesvar i MinSundhed- appen, er det sundhed.dks opfattelse, at klager endnu ikke har opdateret MinSundhed-appen til en nyere version, og at han på baggrund heraf ikke har mulighed for at se sine børns prøvesvar i MinSundhed- appen.
 Der er efter sundhed.dks vurdering derfor ikke tale om forskelsbehandling mellem morens og farens mulighed for at se egne børns COVID-19 prøvesvar i MinSundhed-appen, men blot tale om tekniske problematikker.
Sundhed.dk arbejder på at forcere den næste opdatering af MinSundhed-appen.
Dette vil betyde, at alle brugerne vil blive tvunget til at opdatere MinSundhed-appen, såfremt de ønsker at anvende denne til at se egne helbredsoplysninger.
 Formålet hermed er at undgå lignende situationer i fremtiden samt sikre anvendelse af den nyeste sikkerhedsmæssige teknologi.
 Sundhed.dk kan selvfølgelig ikke udelukke, at der i den pågældende situation er sket en teknisk fejl.
 Sundhed.dk anbefaler, at klager forsøger at opdatere MinSundhed-appen til den nyeste version.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en anden person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særlig ufordelagtigt i forhold til personer af det andet køn, medmindre den pågældende bestemmelse, betingelse eller praksis er objektivt begrundet i et legitimt formål, og midlerne til at opfylde dette formål er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i sagen.
 Der er ikke fremlagt oplysninger, der tyder på, at klagers køn er årsag til, at han ikke har adgang til oplysninger om sine børns COVID-19 prøvesvar i MinSundhed- appen.
 Der er derfor heller ikke oplysninger i sagen, der giver anledning til at formode, at klager har været udsat for forskelsbehandling i strid med ligestillingsloven.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
