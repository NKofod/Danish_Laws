Nr BSF 3 Forslag til folketingsbeslutning om fremme af oprettelsen af selvgroede  

 andelsboligforeninger Fremsat af Holger K.
Nielsen (SF) Agerschou (SF) Leif Hermann (SF) Jørn  

 Jespersen (SF) Bjørn Poulsen (SF) Ebba Strange (SF) Jens Thoft (SF) Pelle  

 Voigt (SF) den 11. oktober 1988 Folketinget pålægger regeringen at fremme oprettelsen af selvgroede andelsboligforeninger efter følgende retningslinier:
 1. Der fremsættes forslag om ændring af lov om boligbyggeri, således at  

 selvgroede andelsboligforeninger opnår en fortrinsstilling ved behandlingen  

 af ansøgninger om opførelse af andelsboliger.
 2. Boligministeren pålægger kommunerne at give selvgroede  

 andelsboligforeninger en fortrinsstilling ved behandlingen af ansøgninger om  

 opførelse af andelsboliger.
Bemærkninger til forslaget Almindelige bemærkninger Da Folketinget vedtog lovgivningen om offentlig støtte til privat  

 andelsboligbyggeri, var det i høj grad hensigten at fremme de såkaldte  

 selvgroede andelsboligforeninger, hvor en gruppe borgere selv tager  

 initiativet til at bygge boliger, således at byggeriet fra starten udformes  

 af de mennesker, som skal bo i boligerne.
Erfaringen har imidlertid vist, at kun en lille del af det  

 andelsboligbyggeri, som er opført, er selvgroet.
Andelsboligforeningernes  

 Fællesrepræsentation har anslået, at kun ca. 5 pct. er selvgroet.
I stedet er  

 andelsboligbyggeriet domineret af professionelle bygherrer, som udbyder  

 boligerne til salg på det almindelige boligmarked, naturligvis under  

 hensyntagen til de regler for forhåndstegning osv., som følger af  

 lovgivningen.
Der er flere årsager til, at så få nystartede andelsboligforeninger er  

 selvgroede.
Een er, at der i mange kommuner er skepsis over for, hvad der  

 opfattes som »amatører« i selvgroede foreninger i forhold til  

 professionelle bygherrer, som har specialiseret sig i at bygge andelsboliger,  

 dette på trods af, at Boligministeriet har anbefalet kommuerne at fremme de  

 selvgroede foreninger.
Det vil derfor være vigtigt, at der sker et direkte  

 pålæg til kommunerne om at fremme de selvgroede foreninger.
Et andet problem ligger i, at mange selvgroede foreninger har  

 vanskeligheder i opstartfasen, hvor det kan være svært at fastholde  

 sammenholdet, bl.a. fordi man ikke ved, om man får del i kvoten eller ej.
Det  

 er derfor vigtigt, at selvgroede foreninger i det mindste kan være sikre på,  

 at de i forhold til kvoten har en fortrinsstilling i forhold til  

 entreprenører, for hvem bygningen af andelsboliger har karakter af almindelig  

 forretning - i modstrid med den ånd, som ligger bag de oprindelige  

 intentioner i loven.
 For yderligere at fremme de selvgroede andelsboligforeninger bør der  

 overvejes modeller for, hvordan selvgroede grupper kan få en bedre rådgivning  

 i opstartfasen.
Vedrørende definitionen på en selvgroet andelsboligforening fremgår det af  

 boligministerens svar på Boligudvalgets spørgsmål nr. 57 (Alm. del. - bilag  

 l76) af 24. februar 1988, at »Boligstyrelsen har oplyst, at styrelsen  

 ved den årlige fremsendelse til kommunerne af oplysningsskemaer (ønsker om  

 støtte til opførelse af almennyttigt boligbyggeri, andelsboliger og  

 ungdomsboliger) vil kunne ændre skemaet for andelsboliger, således at  

 kommunalbestyrelsen anmodes om at oplyse, hvilke projekter der efter det for  

 kommunen oplyste har en »selvgroet« andelsboligforening som  

 bygherre, og hvilke projekter der ønskes opført til brug for en  

 »selvgroet« andelsboligforening, uanset at denne ikke er bygherre.' Bemærkninger til de enkelte punkter Ad pkt. 1 Ifølge lov om boligbyggeri er der ikke i øjeblikket mulighed for at give  

 selvgroede andelsboligforeninger en fortrinsstilling ved tildeling af den  

 samlede andelsboligkvote.
En sådan politik forudsætter derfor en lovændring.
Ad pkt. 2 Det har vist sig, at boligministerens anbefaling til kommuerne om at  

 fremme de selvgroede andelsboligforeninger ikke har haft den ønskede  

 virkning.
Det foreslås derfor, at der gives et forpligtende påbud til  

 kommunerne.
