 I medfør af § 16, stk. 1, § 17, stk. 2, og § 20, stk. 3, i lov nr. 256 af  

 4. juni 1969 om ægteskabs indgåelse og opløsning fastsættes herved følgende  

 bestemmelser om kirkelig lysning og vielse uden for folkekirken:
 De anerkendte trossamfund.
I.
Lysning.
§ 1.  Lysning forud for ægteskabets indgåelse kan  

 foretages, såfremt parterne fremsætter begæring derom.
Lysning foretages i  

 overensstemmelse med trossamfundets særlige forskrifter.
II.
Vielse.
 Grundlaget for vielse.
 § 2.  Vielse foretages på grundlag af den borgerlige  

 myndigheds attest om, at ægteskabsbetingelserne er opfyldt, jfr. dog stk.  

 2-3. Attesten, der skal være udstedt inden for de sidste 4 måneder, skal  

 inden vielsen forelægges præsten.
Stk. 2.  I stedet for den i stk. 1 nævnte attest, kan  

 forevises attest fra svenske myndigheder om, at der ikke foreligger  

 hindringer for ægteskabets indgåelse, eller attest fra finske, islandske  

 eller norske myndigheder om, at der er foretaget lysning.
Dette gælder,  

 uanset om parterne har statsborgerret i et af de nordiske lande.
Attesten  

 skal være udstedt inden for de sidste 4 måneder af en af nedennævnte  

 myndigheder: 1) Finland: en præst eller en borgerlig myndighed, der er  

 berettiget til at foretage vielser, 2) Island: en præst eller en borgerlig  

 myndighed, der er berettiget til at foretage vielser, 3) Norge: en præst, en  

 borgerlig vielsesmyndighed eller en tjenestemand i udenrigstjenesten, der er  

 berettiget til at foretage vielser, 4) Sverige: et præsteembede i den svenske  

 kirke.
Stk. 3.  Er der på grund af en af parternes sygdom  

 alvorlig fare for, at en udsættelse af vielsen vil medføre, at denne ikke kan  

 finde sted, hvilket så vidt muligt skal godtgøres ved lægeerklæring, kan  

 vielse foretages, selv om prøvelse af ægteskabsbetingelserne ikke har fundet  

 sted ved de bevisprøvende myndigheder.
Præsten skal i så fald i det omfang,  

 det efter forholdene må anses for forsvarligt, foretage prøvelse af  

 ægteskabsbetingelserne efter lovens kapitel 1. Parterne skal altid skriftligt  

 eller mundtligt erklære, at der ikke på grund af slægtsskab eller tidligere  

 ægteskab er noget til hinder for ægteskabet, jfr. lovens § § 6 og 9.  

 Umiddelbart efter vielsen skal præsten afgive indberetning om denne til  

 vedkommende borgerlige myndighed.
 Stk. 4.  Vielse må aldrig foretages, såfremt det er  

 præsten bekendt, at ægteskabsbetingelserne ikke er opfyldt.
 Stk. 5.  En præst er kun berettiget til at foretage en  

 vielse, såfremt en af parterne hører til vedkommende trossamfund.
 Fremgangsmåden ved vielse.
§ 3.  Parterne skal ved samtidigt møde på spørgsmål af  

 præsten erklære at ville ægte hinanden og derpå af denne forkyndes at være  

 ægtefolk.
Vielse foretages iøvrigt i overensstemmelse med trossamfundets  

 særlige forskrifter.
 Stk. 2.  Vielse skal foregå i overværelse af mindst to  

 vidner.
 Stk. 3.  Om vielsen udstedes attest til parterne.
 Vielsesmyndigheden.
 § 4.  Vielse foretages af anerkendte præster samt  

 præster, der i enkeltstående tilfælde gennem kirkeministeriet har opnået  

 særlig bemyndigelse til at foretage en vielse.
 Andre trossamfund.
 § 5.  Bestemmelserne i kapitel 1 om lysning og vielse  

 finder tilsvarende anvendelse på vielser i ikke-anerkendte trossamfund, jfr.  

 dog stk. 2-4.
 Stk. 2.  Fremgangsmåden ved vielse skal godkendes af  

 kirkeministeren.
 Stk. 3.  Vielse foretages af dertil af kirkeministeren  

 bemyndigede præster.
 Stk. 4.  Umiddelbart efter vielsen skal der af præsten  

 gives meddelelse om denne til den borgerlige vielsesmyndighed i den kommune,  

 hvor vielsen har fundet sted. den nævnte myndighed sender en vielsesattest  

 til præsten til udlevering til parterne.
 Ikrafttrædelsesbestemmelser m.v.
 § 6.  Bekendtgørelsen træder i kraft den 1. januar  

 1970.
§ 7.  Vielser efter den 1. januar 1970 kan også finde  

 sted på grundlag af en prøvelsesattest eller en lysningsattest udstedt efter  

 reglerne i §§ 22 og 25 i lov nr. 276 af 30. juni 1922 om ægteskabs indgåelse  

 og opløsning.
Dette gælder dog ikke, hvis der er forløbet mere end 3 uger  

 efter prøvelsesattestens udstedelse eller mere end 3 måneder efter  

 lysningsfristens udløb.
 Kirkeministeriet, den 16. december 1969.
 Arne Fog Pedersen.
 /Arne Truelsen.
