Skriftlig fremsættelse (5. december  

 2001) Ministeren for videnskab, teknologi og udvikling Herved tillader jeg mig for Folketinget at  

 fremsætte:
 Forslag til lov om ændring af lov om et  

 videnskabsetisk komitésystem og behandling af biomedicinske  

 forskningsprojekter. (Ændring af reglerne om udpegning af medlemmer til  

 de regionale komitéer og formandskabet i Den Centrale Videnskabsetiske  

 Komité).
(Lovforslag nr.
L 5).
 På baggrund af erfaringerne siden 1996 med  

 komitéloven har komitésystemet henvendt sig til den tidligere  

 IT- og forskningsminister med anmodning om justeringer af loven.
 På den baggrund er der nedsat et udvalg, som skal  

 foreslå ændringer til loven med henblik på  

 fremsættelse af et lovforslag i Folketingssamlingen 2002/2003. Udvalget  

 skal bl.a. vurdere, i hvilket omfang den internationale regulering af  

 bioetikområdet nødvendiggør ændringer i  

 komitéloven og inddrage konklusionerne fra den kommende  

 redegørelse om biobanker i relevant omfang.
Imidlertid er der allerede nu behov for en teknisk  

 ændring af komitéloven.
Det skyldes, at de regionale  

 komitéer med udgangen af 2001 står overfor en udskiftning af  

 totrediedele af medlemmerne.
Efter den nugældende komitélov  

 udpeges samtlige medlemmer af de regionale komitéer for 4 år med  

 mulighed for genudpegning i 4 år.
For i højere grad at sikre en kontinuitet i  

 komitéernes arbejde, foreslås  det, at op til halvdelen af de  

 nuværende medlemmer ekstraordinært kan forlænges for en  

 yderligere 4-årig periode.
Med forslaget vil halvdelen af gruppen af  

 fagkyndige og halvdelen af gruppen af de øvrige medlemmer kunne  

 fortsætte.
Hvis vi derfor skal nå at sikre kontinuiteten som  

 foreslået, må det ske her inden årsskiftet, og jeg skal  

 derfor anmode om, at der dispenseres fra 30-dages reglen i § 13. stk.1 i  

 Folketingets Forretningsorden ved behandlingen af lovforslaget.
Samtidig foreslås bestemmelserne om udpegning af  

 formanden for Den Centrale Videnskabsetiske Komité ændret.  

 Forslaget betyder, at formanden for Den Centrale Videnskabsetiske  

 Komité vil blive af udpeget ministeren for videnskab, teknologi og  

 udvikling.
Baggrunden herfor er ønsket om en formand, som er  

 uafhængig af de enkelte regionale komitéer, sådan at  

 andeninstansinhabilitet undgås, specielt i tilfælde af  

 indbringelse af enkeltsager for Den Centrale Videnskabsetiske  

 Komité.
 Idet jeg i øvrigt henviser til lovforslaget med  

 bemærkninger, tillader jeg mig hermed at anbefale lovforslaget til  

 velvillig behandling i det høje ting.
