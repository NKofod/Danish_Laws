 En taxavognmands betaling ved indmeldelse i en forening af et beløb en  

 gang for alle for foreningens administration af kreditkørsel - hvor der  

 ellers skulle betales gebyr for hver enkelt kreditkørsel - blev anset for  

 fradragsberettiget, bl.a. med henvisning til beløbets relativt beskedne  

 størrelse.
 A klagede for indkomståret 1985 over, at de stedlige skattemyndigheder  

 havde anset ham for uberettiget til at fradrage et beløb på 2.050 kr. til  

 Århus Taxas økonomiske Forening, idet beløbet blev anset for en ikke  

 fradragsberettiget etableringsudgift.
 Det fremgik af sagen, at klageren havde bevilling til at køre taxakørsel,  

 og at han i 1985 havde indmeldt sig i Århus Taxas økonomiske Forening.
Denne forening varetog bl.a. administrationen af Taxas kreditkørsel  

 (f.eks. skolekørsel, handicapkørsel og lignende). Hvis man ikke var medlem,  

 skulle der betales et gebyr for hver gang, en vognmand havde kreditkørsel,  

 som skulle ekspederes af foreningen.
Medlemmerne indbetalte samtidig et  

 administrationsgebyr, der ikke kunne tilbagebetales.
Herudover skulle der  

 indbetales et indskud, der kunne tilbagebetales efter særlige regler.
Ved opgørelsen af klagerens skattepligtige indkomst var  

 administrationsgebyret på 2.050 kr. fratrukket.
Skattemyndighederne havde  

 ikke godkendt fradraget, idet man havde ment, at det var en  

 etableringsudgift.
Klagerens revisor anførte, at det omhandlede gebyr trådte i stedet for  

 løbende fradragsberettigede udgifter.
Klageren kunne aldrig lade sit  

 administrationsgebyr medfølge ved salg, idet klageren alene kunne sælge sin  

 bil, og beløbet var derfor endeligt tabt.
 Efter de foreliggende oplysninger fandt to retsmedlemmer, at det  

 omhandlede gebyr omfattede driftsudgifter, og at beløbet efter sin relativt  

 beskedne størrelse måtte anses for fradragsberettiget i 1985.
 Et retsmedlem, retsformanden, fandt, at det indbetalte gebyr, hvorved  

 klageren havde opnået ret til - uden tidsbegrænsning - at gøre brug af  

 taxacentralens bestillingskontor m.v. uden at skulle betale noget yderligere  

 gebyr herfor, måtte anses for en ikke fradragsberettiget etableringsudgift.
 Der blev truffet afgørelse efter stemmeflertallet, og den påklagede  

 ansættelse blev herefter nedsat med 2.050 kr.
 LV 1987, C 2.1.
