Fremsat den 9. april 2013 af Christian Juhl (EL), Jørgen Arbo-Bæhr (EL) og Finn Sørensen (EL) Forslag til folketingsbeslutning om nedsættelse af genoptjeningskravet for ret til dagpenge Folketinget pålægger regeringen at fremsætte lovforslag, der sikrer, at kravet for genoptjening af dagpengeretten ændres fra 1.924 timers arbejde til 481 timers arbejde, med ikrafttrædelse den 1. juli 2013.
Bemærkninger til forslaget Kombinationen af en halvering af dagpengeperioden, der blev indført ved lov nr. 703 af 25. juni 2010, og en fordobling af genoptjeningskravet indført ved lov nr. 912 af 13. juli 2010, gør dagpengesystemet uegnet som sikkerhedselementet i den danske model.
På store dele af arbejdsmarkedet, tydeligst på områder, der er præget af sæsonarbejde, kan man i den nuværende situation ikke nå at arbejde i et tilstrækkeligt antal timer til at genoptjene dagpengeretten, når man først har opbrugt dagpengeperioden.
 Det foreslås derfor, at genoptjeningskravet nedsættes til 481 timer svarende til 13 uger eller 3 måneders arbejde.
Arbejdskravet for genoptjening af dagpengeretten var frem til VK-regeringens forringelser i 2010 på 962 timer eller 26 ugers arbejde.
Med støtte fra Dansk Folkeparti og Radikale Venstre blev kravet sat op til 1.924 timer eller 52 ugers arbejde.
Til sammenligning er arbejdskravet for genoptjening 612 timer i Finland og blot 480 timer i Sverige.
Dertil skal lægges, at i Finland tælles halvdelen af timerne i løntilskudsjob med, i Sverige tælles alle timer i løntilskudsjob med, mens det i Danmark er sådan, at hverken timer i løntilskud, virksomhedspraktik eller jobrotation kan bruges til at opfylde kravene til genoptjening.
Kravene i de nuværende regler i Danmark er således langt sværere at opfylde end kravene efter både de finske og de svenske regler.
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af optjeningskravet for ret til dagpenge.
(Beslutningsforslag nr.
B 114) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
