Nr BSF 31 Forslag til folketingsbeslutning om etablering af en  

 patientforsikringsordning m.v.
Fremsat af Tove Lindbo Larsen (S) Hanne Andersen (S) Dorte Bennedsen (S)  

 Lerke (S) Henning Rasmussen (S) Taanquist (S) den 4. november 1986 Folketinget pålægger regeringen at fremsætte lovforslag om en patientforsikringsordning og en lægemiddelforsikring for at styrke patienters retsstilling.
 Lovforslaget skal bygge på følgende principper:
1. En patientforsikring etableres og finansieres af forsikringstagerne, dvs. amtskommunerne m.fl., i fællesskab.
2. Patientforsikringen omfatter såvel skader opstået som følge af fejl eller forsømmelse (culpa-reglen) som hændeligt uheld.
Tillige er vaccinationsskader og skader i forbindelse med donorvirksomhed omfattet.
3. Patienterne skal sikres vejledning i forbindelse med anmeldelse af sager til forsikringen samt en rimelig sagsbehandlingstid.
4. Skader kan anmeldes, uanset om de er opstået ved diagnostisering eller behandling (herunder apparatursvigt).
5. Lægemiddelforsikringen finansieres tilsvarende af forsikringstagerne, dvs. medicinalbranchen, apotekerne og det offentlige som producent af lægemidler.
6. Lægemiddelforsikringen etableres på samme måde som patientforsikringen og omfatter såvel systemskader som udviklingsskader.
BEMÆRKNINGER TIL FORSLAGET Almindelige bemærkninger Socialdemokratiet mener, at etablering af patient- og lægemiddelforsikring er en naturlig følge af oprettelsen af patientklagenævn.
 Den eksisterende retsstilling for patienter er utilfredsstillende.
Patienter har i dag ingen muligheder for at få erstatning for hændelige uheld og har selv bevisbyrden for forsætlige eller uagtsomme skader.
Hovedsigtet med beslutningsforslaget er at sikre patienter en bedre retsstilling uden dog derved at fratage medicinalpersoner eller andre ansvarsfølelse, endsige forhindre dem i at udvikle behandlingsmetoder eller lignende.
Bemærkninger til de enkelte punkter ad 1 Når patientforsikringen foreslås oprettet i fælles amtskommunal regi, skal det ses i forhold til amtskommunernes økonomiske og driftsmæssige ansvar for sygehusvæsenet.
ad 2 Forsikringen omfatter såvel skader, der er opstået som følge af fejl og forsømmelse, samt hændeligt uheld.
I de tilfælde, hvor patienter har gennemført søgsmål, har det med den nugældende praksis vist sig at være umådelig vanskeligt at få tilkendt erstatning.
Denne meget dårlige retsstilling bør ændres.
ad 3 Da det ofte forekommer, at patienter føler det næsten uoverkommeligt at indgive anmeldelse om skader, skal der sikres patienter hjælp og vejledning hertil.
ad 5 og 6 Når der tillige foreslås en lægemiddelforsikring, skyldes det, at det lovforslag, regeringen den 8. oktober 1986 fremsatte om produktansvar (lovforslag nr.
L 35), ikke omfatter lægemidler, idet hverken systemskader eller udviklingsskader er omfattet af lovforslaget.
Ej heller er bevisbyrden for skadelidte lempet, idet »det påhviler skadelidte at føre bevis for skaden, defekten og årsagsforbindelsen mellem defekten og skaden« (jf. lovforslagets § 6, stk. 2).
Sverige har siden 1975 haft lovgivning på området, og med de svenske erfaringer omsat til danske forhold kan der forventes ca. 2.000 skadesanmeldelser årligt.
Der skønnes en årlig udgift til en patientforsikringsordning på 80-100 mill. kr.
Forslaget er et led i Socialdemokratiets samlede udspil på sundhedsområdet.
