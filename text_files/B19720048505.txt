 I henhold til § 9, stk. 5, i lov om kommunal indkomstskat, jfr.  

 lovbekendtgørelse nr. 162 af 3. maj 1972, bestemmes efter forhandling med  

 indenrigsministeren følgende:
 § 1.  Kildeskattedirektoratet bemyndiges til i  

 overensstemmelse med kildeskattelovens § 64, jfr. bekendtgørelse nr. 556 af  

 17. december 1969, at afregne kommunal indkomstskat for personer, der er  

 skattepligtige efter kildeskattelovens § 2, til den kommune, der skal  

 foretage slutligningen for de pågældende personer.
 § 2.  Såfremt den i § 1 nævnte kommune ikke er  

 berettiget til beløbet efter den kommunale indkomstskattelovs § 9, stk. 2,  

 eller kun er anpartsberettiget efter bestemmelsens stk. 3, foretager kommunen  

 den efter disse bestemmelser fornødne fordeling af de fra  

 kildeskattedirektoratet modtagne beløb.
 Stk. 2.  Ændres de kommunerne tilkommende skattebeløb  

 for en person f.eks. som følge af ændret skatteansættelse, afgangsføring ved  

 uerholdelighed eller eftergivelse eller som følge af tilgang gennem  

 modtagelse af tidligere som uerholdelige afskrevne beløb, fordeles  

 ændringsbeløbene på kommunerne efter de i stk. 1 angivne regler.
 Stk. 3.  Anmeldelse til en kommune med krav om fordeling  

 af en persons skat skal ske under henvisning til den pågældendes  

 personnummer.
 Stk. 4.  Der foretages ikke af kommunen indberetning til  

 kildeskattedirektoratet af eventuel fordeling af skattebeløb.
 Finansministeriet, 15. november 1972.
 Henry Gruenbaum.
