Betænkning afgivet af Finansudvalget den 30. marts 2016 Betænkning over Forslag til folketingsbeslutning om at trække aktstykke 73 af 17. marts 2016 om formålsbestemte indtægter til flygtningefaciliteten for Tyrkiet tilbage [af Pelle Dragsted (EL) m.fl.]:
1. Udvalgsarbejdet Beslutningsforslaget blev fremsat den 29. marts 2016 og var til 1. behandling den 30. marts 2016. Beslutningsforslaget blev efter 1. behandling henvist til behandling i Finansudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 30 spørgsmål til skriftlig besvarelse, hvoraf 17 er besvaret.
Der er stillet 1 spørgsmål til finansministen, 7 spørgsmål til forsvarsministeren, 1 spørgsmål til udenrigsministeren og 21 spørgsmål til udlændinge-, integrations- og boligministeren.
Udvalget forventer de ubesvarede spørgsmål besvaret inden beslutningsforslagets 2. behandling.
2. Indstillinger og politiske bemærkninger Et flertal i udvalget (S, DF, V, LA, RV og KF) indstiller beslutningsforslaget til forkastelse.
 Et mindretal i udvalget (EL, ALT og SF) indstiller beslutningsforslaget til vedtagelse uændret.
Enhedslistens medlem af udvalget støtter forslaget om, at udbetalingen af de 286,1 mio. kr. til Tyrkiet gøres afhængig af, at Tyrkiet overholder elementære menneskerettigheder og efterlever dommene fra Den Europæiske Menneskerettighedsdomstol.
Dette er ikke noget særlig radikalt krav, men derimod helt naturligt.
Tyrkiet er medlem af Europarådet og har selv underskrevet den europæiske menneskerettighedskonvention.
Derfor burde det være en selvfølgelighed, at støtte i milliardstørrelsen fra Danmark/EU er betinget af, at Tyrkiet lever op til allerede indgåede aftaler.
Desværre støttes dette synspunkt ikke af Folketingets flertal, som ønsker at bruge Tyrkiet til at forhindre flygtninge i at komme til EU.
Det fører til den absurde selvmodsigelse, at Danmark gennem EU har indgået en aftale om at tilbagesende asylansøgere til Tyrkiet, samtidig med at Danmark  ligesom stort set alle andre EU-lande  ikke selv sender asylansøgere tilbage til Tyrkiet.
Som udlændinge-, integrations- og boligministeren slår fast i sit svar på spørgsmål 6: »Danmark betragter ikke på nuværende tidspunkt Tyrkiet som et sikkert tredjeland«.
Bevillingen på 286,1 mio. kr. til Tyrkiet gives på et tidspunkt, hvor hele menneskerettighedssituationen i landet er i alvorlig forværring.
Denne udvikling betyder ikke bare mere undertrykkelse og umenneskelig behandling af udefrakommende flygtninge i Tyrkiet, men truer i sig selv med at skabe flere flygtninge og dermed endnu flere, som forsøger at søge beskyttelse i EU.
Uden en forbedring af menneskerettighedssituationen i Tyrkiet kan aftalen med Tyrkiet derfor hurtigt vise sig at blive mange gange dyrere end de 286,1 mio. kr., som der bevilges i henhold til aktstykke 73.
Alternativets medlem af udvalget bakker op om beslutningsforslaget.
Der er siden aftalen mellem Tyrkiet og EU kommet informationer om aftalens konsekvenser, der burde sætte så store udbetalinger i bero.
Med så store udbetalinger til et land, der samtidig indebærer et omfattende strategisk samarbejde om meget andet end støtte til flygtninge, burde Danmark som minimum stille krav om overholdelse af grundlæggende menneskerettighedsstandarder og efterlevelse af domme fra Den Europæiske Menneskerettighedsdomstol.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
René Christensen (DF) Kristian Thulesen Dahl (DF) Dennis Flydtkjær (DF) Jacob Jensen (V) Søren Gade (V) Eva Kjer Hansen (V) Torsten Schack Pedersen (V) Ole Birk Olesen (LA) fmd.
Brian Mikkelsen (KF) Anne Paulin (S) Benny Engelbrecht (S) nfmd.
Peter Hummelgaard (S) Jesper Petersen (S) Søren Søndergaard (EL) Josephine Fock (ALT) Martin Lidegaard (RV) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
