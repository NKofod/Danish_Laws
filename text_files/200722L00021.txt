Fremsat den 28. november 2007 af kulturministeren (Brian Mikkelsen) Forslag til Lov om ændring af teaterloven (Godkendelse af kollektive overenskomster for visse teatre) § 1 I teaterloven, jf. lovbekendtgørelse nr. 1003 af 29. november 2003, som ændret ved § 3 i lov nr. 1156 af 19. december 2003, lov nr. 519 af 21. juni 2005, lov nr. 459 af 23. maj 2007 og lov nr. 460 af 23. maj 2007, foretages følgende ændring:
 1. I § 31 indsættes efter stk. 1 som nyt stykke:
§ 2 Loven træder i kraft den 1. marts 2008.
Bemærkninger til lovforslaget Almindelige bemærkninger 1. Indledning Lovforslaget er en genfremsættelse af lovforslag nr.
L 31 som blev fremsat af kulturministeren den 24. oktober 2007.
Formålet med nærværende lovforslag er at skabe hjemmel for staten til at godkende aftalte løn- og ansættelsesvilkår for personalegrupperne på Aarhus Teater, Odense Teater, Aalborg Teater, Den Jyske Opera, folketeatret.dk og Københavns Teater.
Teatrene er omfattet af teaterlovens kapitel 3, 5 og 6.
2. Gældende Ret I den gældende teaterlovs kapitel 3, 5 og 6 findes en række bestemmelser om de selvejende institutioner: Aarhus Teater, Odense Teater, Aalborg Teater, Den Jyske Opera, folketeatret.dk, Peter Schaufuss Balletten og Københavns Teater.
I §§ 30 og 31 er der desuden fastsat en række generelle vilkår for støtte efter kapitel 3-8, herunder er det i § 31, stk. 1, fastsat, at den offentlige hovedtilskudsyder skal godkende ansættelser af teaterledelse og de vilkår, der gælder for ansættelsen, for de teatre, der modtager støtte efter lovens kapitel 3-8.
 Der er i den gældende lovgivning ikke fastsat bestemmelser vedrørende løn- og ansættelsesvilkår for de øvrige medarbejdere på teatrene.
3. Baggrund for lovforslaget Før kommunalreformen blev forhandlinger af overenskomster for Aarhus Teater, Odense Teater, Aalborg Teater, Den Jyske Opera, Det Danske Teater (nu folketeatret.dk) og Det Storkøbenhavnske Teaterfællesskab (nu Københavns Teater) forestået af Amtsrådsforeningen på baggrund af, at teatrenes ledelser delegerede forhandlingskompetencen til foreningen.
Kompetencen til at forhandle overenskomster efter kommunalreformen ligger igen hos det enkelte teater, men teatrenes ledelser har over for Kulturministeriet givet udtryk for, at det enkelte teater ikke har tilstrækkelig faglig ekspertise til at løfte opgaven alene.
Teatrene ønsker derfor at etablere et fælles forhandlingssekretariat, som kan forhandle overenskomster for teatrene.
Teatrene ønsker desuden at få mulighed for at blive bistået af staten i forhandlingerne.
Staten har ikke hjemmel i den gældende lovgivning til at godkende aftaler om løn- og ansættelsesvilkår for ansatte på de pågældende teatre.
4. Lovforslagets indhold Lovforslaget indebærer, at der etableres en hjemmel til, at finansministeren skal godkende kollektive overenskomster om løn- og ansættelsesvilkår for ansatte på Aarhus Teater, Odense Teater, Aalborg Teater, Den Jyske Opera, folketeatret.dk og Københavns Teater.
Efter forslaget skal finansministeren alene godkende kollektive overenskomster.
 Lovændringen medfører ikke i sig selv, at de ansatte på teatrene bliver omfattet af statens regler om løn- og ansættelsesforhold.
Såfremt teatrene opretter et fælles forhandlingssekretariat, finansierer de involverede teatre selv udgifterne hertil.
Såfremt et eller flere af de pågældende teatre ikke ønsker at tilslutte sig fællessekretariatet, forventes det, at teatret selv varetager forhandlingerne af løn- og ansættelsesvilkår for sit personale, men finansministeren skal fortsat godkende indgåede aftaler om løn- og ansættelsesvilkår.
5. De økonomiske og administrative konsekvenser for det offentlige Lovforslaget har ingen økonomiske konsekvenser for stat, kommuner og regioner.
Der må dog forventes visse administrative konsekvenser for staten i forbindelse med ydelse af forhandlingsbistand til teatrene.
Det skønnes, at disse konsekvenser vil udgøre ca. ¼ årsværk.
Der vil ikke være administrative konsekvenser for kommuner og regioner.
 6. De økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet.
7. De administrative konsekvenser for borgerne Lovforslaget har ingen administrative konsekvenser for borgerne.
8. De miljømæssige konsekvenser Lovforslaget har ikke miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
 10. Hørte myndigheder og organisationer mv.
 Lovforslaget har forud for fremsættelsen været sendt til høring hos:
 Kommunernes Landsforening, Rigsrevisionen, Københavns Teater, Aarhus Teater, Aalborg Teater, Odense Teater, Den Jyske Opera, folketeatret.dk, Peter Schaufuss Balletten, Camp X, Nørrebro Teater, Gasværket, Betty Nansen Teatret, Danske Dramatikeres Forbund, Danmarks Teaterforeninger, Dansk Skuespillerforbund, Teknisk Landsforbund, Danske Teatres Fællesorganisation, Sammenslutningen af Danske Scenografer, Foreningen af Danske Sceneinstruktører, Foreningen af Danske Dramaturger, Dansk Kunstnerråd, Dansk Musiker forbund, Dansk Artistforbund, De frie koreografer, Danske Populærautorer, HKStat, Dansk Metal, Forbundet Træ-Industri-Byg.
