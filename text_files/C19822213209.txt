(Til forstandere ved efterskoler) Som bekendt har der i den senere tid været en del offentlig debat om  

 risikomomenterne i forbindelse med anvendelse af trampolinredskaber.
 I undervisningsministeriets cirkulæreskrivelse af 12. maj 1981 om  

 anvendelse af trampolinredskaber i tilknytning til folkeskolens  

 idrætsundervisning anbefalede direktoratet for folkeskolen, folkeoplysning,  

 seminarier m.v. de stedlige skolemyndigheder midlertidigt at bringe  

 anvendelse af trampolinredskaberne, herunder også den såkaldte trampet, i  

 skolernes idrætsundervisning til ophør.
 Samtidig oplystes det, at man ville søge at tilvejebringe et materiale,  

 som med større sikkerhed, end man rådede over på daværende tidspunkt, ville  

 kunne belyse de omhandlede risikomomenter.
 Direktoratet for folkeskolen, folkeoplysning, seminarier m.v. anmodede  

 derfor sundhedsstyrelsen om en udtalelse, og sundhedsstyrelsen har afgivet en  

 udtalelse af 26. november 1981, der vedlægges i kopi.
Som det fremgår af sundhedsstyrelsens udtalelse, er den af en gruppe læger  

 fremsatte hypotese om en fælles udløsende faktor for flere af  

 trampolinulykkerne ikke bevist, men hypotesen forekommer efter  

 sundhedsstyrelsens opfattelse ikke usandsynlig.
Sundhedsstyrelsen vil dog  

 senere vende tilbage til dette spørgsmål.
 På baggrund af det store antal alvorlige skader efter brug af trampolin og  

 trampet og på baggrund af vanskelighederne ved at forebygge disse ulykker  

 finder sundhedsstyrelsen, at anvendelse af disse redskaber bl.a. i  

 folkeskolen ikke bør finde sted.
 Undervisningsministeriet har herefter udsendt cirkulære af 21. juni 1982  

 om, at anvendelse af trampolinredskaber i tilknytning til folkeskolens  

 idrætsundervisning bringes til ophør.
 Under hensyn hertil skal man herved anmode forstandere ved efterskoler om  

 at drage omsorg for, at brugen af trampolin og trampet i tilknytning til  

 efterskolernes idrætsundervisning bringes til ophør.
 Det tilføjes, at ministeriet nøje vil følge sundhedsstyrelsens videre  

 undersøgelse med hensyn til den fremsatte hypotese om en fælles udløsende  

 faktor bag trampolinulykkerne.
Undervisningsministeriet Direktoratet for voksenundervisning og folkeoplysning m.v., den 7. juli 1982.
K.E.
Larsen /Klaus Holmstrup Bilag Direktoratet har ved skrivelse af 24. april 1981 anmodet sundhedsstyrelsen  

 om en udtalelse vedrørende farligheden af trampolin og trampetspring,  

 herunder specielt en udtalelse over de af lægegruppen bestående af Ann-Louise  

 Schwatzbach, Poul-Erik Paulev og Anders Hammer, fremførte udsagn vedrørende  

 de fysiologiske aspekter ved trampolinspring.
De foreliggende oplysninger om skader opstået ved trampolinspring viser,  

 at skader af denne type udgør hovedparten af skoleidrætsskader, der har  

 medført varigt men, herunder flere meget alvorlige læsioner af  

 halshvirvelsøjlen med varige lammelser af halsen og nedefter.
Skaderne opstår  

 både efter spring på trampolin og efter spring fra trampet og opstår i mange  

 tilfælde, selv om alle sikkerhedsforanstaltninger er opfyldte.
Yderligere  

 synes en analyse af ulykkerne at tyde på, at det ikke vil være muligt at  

 forebygge dem.
 Som bilag vedlægges kopi af artiklen »Svære neurologiske skader som  

 følge af trampolinspring«, der er publiceret i Ugeskrift for Læger den  

 2. november 1981.
 I det medsendte manuskript »Trampolin training injuries«  

 fremsætter Anders Hammer og medarbejdere en hypotese om en fælles udløsende  

 faktor for flere af trampolinulykkerne, nemlig at påvirkningen af  

 ligevægtssansen under springene fører til desorientering, og at  

 G-påvirkningen fører til nedsat blodtilstrømning til hjernen og dermed til  

 kortvarigt bevidsthedstab.
Denne hypotese forekommer ikke usandsynlig, men ikke bevist.
Det er dog  

 sundhedsstyrelsens opfattelse, at så længe omstændighederne omkring ulykkerne  

 taler for, at ulykkerne ikke kan forebygges, er den fysiologiske forklaring  

 af mekanismerne, som ligger til grund for ulykkernes opståen af mindre  

 praktisk betydning.
Sundhedsstyrelsen skal dog senere vende tilbage til  

 spørgsmålet.
 På baggrund af det store antal alvorlige skader efter brug af trampolin og  

 trampet samt på baggrund af vanskeligheden ved at forebygge disse ulykker,  

 finder sundhedsstyrelsen, at anvendelsen af disse redskaber i folkeskolen,  

 gymnasiet, sociale institutioner for børn m.v. ikke bør finde sted.
 Direktoratet for de videregående uddannelser, direktoratet for  

 gymnasieskolen, socialstyrelsen og embedslægeinstitutionerne er underrettet  

 ved kopi af denne skrivelse.
 P.D.V.
