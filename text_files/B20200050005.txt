Bekendtgørelse om ændring af bekendtgørelse om jordbrugets anvendelse af gødning i planperioden 2019/2020 § 1 I bekendtgørelse nr. 762 af 29. juli 2019 om jordbrugets anvendelse af gødning i planperioden 2019/2020 foretages følgende ændringer:
 1. § 12, stk 1, affattes således:
»§ 12. Virksomheder, der er omfattet af § 2 i lov om jordbrugets anvendelse af gødning og om plantedække, jf. § 57, stk. 5, i gødskningsloven, skal udarbejde gødningsregnskab efter gødskningslovens § 42 for den afsluttede planperiode og indberette oplysningerne herunder antal dyr pr. husdyrtype, staldtype og besætningsnummer til Landbrugsstyrelsen.
Oplysningerne skal indberettes senest den 31. marts 2021.« 2. I § 13, stk. 2, indsættes efter »forarbejdet husdyrgødning,«: »anden organisk gødning,« 3. I § 13, stk. 3, indsættes efter »forarbejdet husdyrgødning,«: »anden organisk gødning,« 4. § 24, stk. 1, affattes således:
»§ 24. Virksomhedens lagerstatus af kvælstof og fosfor i henholdsvis husdyrgødning, forarbejdet husdyrgødning, afgasset biomasse, anden organisk gødning og bioaske skal opgøres pr. 31. juli 2020. Virksomhedens ultimolagre opgøres som lagerstatus fradraget den mængde kvælstof og fosfor i husdyrgødning, forarbejdet husdyrgødning, afgasset biomasse, anden organisk gødning og bioaske, der udbringes i perioden 1. august 2020 til 30. september 2020 til afgrøder, som høstes eller afgræsses inden 31. december 2020. Beregningen af ultimolageret for kvælstof og fosfor i husdyrgødning, forarbejdet husdyrgødning, afgasset biomasse, anden organisk gødning og bioaske, der er produceret og modtaget på bedriften beregnes på baggrund af kvælstofmængden og fosformængden ab lager.« 5. § 24, stk. 3, ophæves, og i stedet indsættes:
 »Stk. 3. Virksomhedens samlede ultimolager af henholdsvis kvælstof og fosfor i husdyrgødning, forarbejdet husdyrgødning, anden organisk gødning, afgasset biomasse og bioaske må ikke udgøre mere end 50 % af den samlede mængde af henholdsvis kvælstof og fosfor, der er produceret og modtaget på virksomheden i planperioden, jf. dog stk. 4-6.
 Stk. 4. Det samlede ultimolager af henholdsvis kvælstof og fosfor i husdyrgødning, forarbejdet husdyrgødning, anden organisk gødning, afgasset biomasse og bioaske for virksomheder uden husdyrbesætning og virksomheder med en husdyrbesætning, der producerer gødning med et samlet kvælstofindhold på maksimalt 3.000 kg kvælstof, må maksimalt udgøre 100 % af den samlede mængde af henholdsvis fosfor og kvælstof, der er produceret og modtaget på virksomheden i planperioden.
 Stk. 5. Det samlede ultimolager af fosfor for virksomheder, hvor modtaget fosfor i bioaske udgør mere end 75 % af den samlede mængde fosfor i husdyrgødning, forarbejdet husdyrgødning, afgasset biomasse, anden organisk gødning og bioaske, der er produceret på virksomheden i planperioden, må maksimalt svare til den mængde fosfor, der i alt er modtaget og produceret på virksomheden i den forudgående og indeværende planperiode.
Stk. 6. Stk. 3-5 finder ikke anvendelse for virksomheder, hvor kvælstofindholdet i dybstrøelse udgør mere end 75 % af virksomhedens samlede kvælstofproduktion.« Stk. 4-6 bliver herefter stk. 7-9.
 6. Bilag 2, tabel 5: protein og fosforkoncentration i fodermidler til svin og fjerkræ, affattes som bilag 1 til denne bekendtgørelse.
§ 2 Bekendtgørelsen træder i kraft den 1. maj 2020.
