Nr BSF 25 Forslag til folketingsbeslutning om tildeling af statens uddannelsesstøtte  

 til enkeltfagskursister den 20. november 1992 Folketinget opfordrer undervisnings- og forskningsministeren til at ændre bekendtgørelsen om uddannelsesstøtte, bekendtgørelse nr. 554 af 22. juni 1992, således at der til § 5 føjes et nyt stk. 4, der affattes således:
»Stk. 4. Styrelsen kan godkende enkeltfagsundervisning som  

 støtteberettigende uddannelse med mindre end 28 timer, dog ikke mindre end 20  

 timer, hvis den uddannelsessøgende er over 23 år eller over for  

 uddannelsesinstitutionen dokumenterer at have forsørgelsesforpligtelser, der  

 i væsentlig grad må antages at have indflydelse på den uddannelsessøgendes  

 muligheder for at fuldføre et kursusforløb med 28 timer pr. uge.« Ændringen af bekendtgørelsen bør have virkning umiddelbart efter  

 Folketingets vedtagelse af beslutningsforslaget.
Bemærkninger til forslaget Ved undervisnings- og forskningsministerens seneste bekendtgørelse om  

 uddannelsesstøtte, bekendtgørelse nr. 554 af 22. juni 1992, blev der  

 gennemført en mærkbar stramning af mulighederne for tildeling af  

 uddannelsesstøtte (SU) til enkeltfagskursister.
 En tidligere mulighed for SU i ca. 3 år er nu indsnævret til 23 måneder,  

 jf. bekendtgørelsens § 5, stk. 2. Desuden er det ugentlige timetal hævet fra  

 20 til 28 timer, jf. § 5, stk. 3.
 Denne stramning, frygter forslagsstillerne, vil føre til en udstødning af  

 de uddannelsesfremmede voksne.
Ændringen af bekendtgørelsen er kommet, efter at det nu er muligt at  

 gennemføre den 2-årige hf på enkeltfagskurserne.
Det er rimeligt nok, at man  

 ikke skal bruge længere tid på sin hf-eksamen end nødvendigt.
Det er derfor  

 ikke en generel undtagelsesbestemmelse for VUC-kursister, der anbefales, men  

 en mulighed for at tage hensyn til voksne uddannelsessøgende (23-årige og  

 derover) eller uddannelsessøgende med forsørgerforpligtelser.
Denne mindre gruppe uddannelsessøgende på VUC-kurserne har ofte nogle  

 faglige forudsætninger, der opfylder kravene til optagelse, men de har tit  

 brug for lidt længere tid til gennemførelsen af kursuset.
De skal ofte bruge  

 mere tid på forberedelse end de unge, der kommer lige fra skolen.
Det kan til  

 nød klares, hvis de har 20 eller 22 timer om ugen, men hvis kravet bliver 28  

 timer plus en tilsvarende forberedelsestid derhjemme, så er det simpelt hen  

 ikke overkommeligt.
Forslaget om at sikre tildelingen af uddannelsesstøtte til de voksne  

 uddannelsessøgende og dem med forsørgerforpligtelser, selv om de ikke  

 opfylder 28-timers-kravet, vil ikke medføre øgede offentlige udgifter -  

 tværtimod.
Alternativet til SU vil for langt hovedparten af de berørte være  

 andre former for overførselsindkomster, der ligger på et højere niveau end  

 uddannelsesstøtten.
Problemet er, at de kortuddannede voksne ved denne  

 udstødning aldrig får gjort deres uddannelse færdig.
Det er ydermere dårlig  

 anvendelse af de økonomiske ressourcer.
