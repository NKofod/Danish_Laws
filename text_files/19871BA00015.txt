Nr BSF 15 Forslag til folketingsbeslutning om elafregningsforhold m.v. for  

 decentrale kraftvarmeanlæg Fremsat af Riishøj (SF) Erik Jakobsen (SF) Jørn Jespersen (SF) Bjørn  

 Poulsen (SF) Ebba Strange (SF) Jens Thoft (SF) den 27. oktober 1987 Energiministeren opfordres til at fremsætte forslag til lov om elafregningsforhold m.v. for decentrale kraftvarmeanlæg efter følgende retningslinjer:
1. Kommunale og private varmeproducenter, erhvervsvirksomheder m.v., der etablerer decentrale kraftvarmeanlæg, sikres fuld effektbetaling svarende til de sparede investeringer i det øvrige elsystem ved idriftsættelsen eller efter aftale mellem parterne.
2. De nævnte værker sikres energibetaling for den leverede strøm svarende til de til enhver tid sparede brændsels- og driftsudgifter i det øvrige elsystem.
3. Decentrale værker drevet af gas, dieselmotorer m.v. og værker, fyret med afgiftsfri brændsler, sikres mod afgiftsmæssig disfavorisering i forhold til store centrale kraftvarmeværker.
BEMÆRKNINGER TIL FORSLAGET Ifølge elaftalen fra 1986 mellem regeringen og Socialdemokratiet, som er accepteret af elselskaberne, kan fjernvarmeværker m.fl.
 selvstændigt etablere decentrale kraftvarmeværker.
De berørte el-, varme- og gasselskaber m.fl. har endnu ikke kunnet blive enige om afregningsregler/afregningsvilkår, der sikrer etablering af ikke-elværksejede decentrale kraftvarmeanlæg.
Flere lovende projekter ser derfor ud til at blive opgivet.
Gennem forslaget ønskes sikret reelle muligheder for lokalt ejede decentrale anlæg også uden for elværksregi.
Derfor foreslås en mindste effektbetaling, svarende til de gennemsnitlige omkostninger ved etablering af tilsvarende konventionel elkapacitet inkl. miljøinvesteringer, højspændingsledninger m.v.
Beløbet (ca. 8.000 kr./kW) forfalder ved værkets idriftsættelse eller, hvor andre aftaleforhold gælder, på anden vis, for eksempel i form af tillæg til den løbende energibetaling.
Der skal fastsættes en mindstebetaling for den leverede strøm svarende til de til enhver tid sparede brændsels- og driftsudgifter (inkl. miljøomkostninger og sparet nettab) i det øvrige netsystem.
Endelig foreslås, at der ikke må ske en disfavorisering af de decentrale anlæg i forhold til de centrale anlæg på grund af beregningsreglerne for afgiften på (kraft)varme.
Denne disfavorisering er for eksempel beskrevet (i bladet Energi & Planlægning nr. 3, 1987) af Henrik Lund, Ålborg Universitetscenter.
Han gør opmærksom på, at energiafgiften i forbindelse med kraft/varme udregnes på højst forskellig vis, afhængig af hvilken type værk der er tale om.
En forbruger ved et decentralt naturgasfyret værk kommer således til at betale 4.000-5.000 kr./år mere i energiafgifter end en tilsvarende forbruger ved et typisk kulfyret værk.
Denne afgiftspolitik modarbejder ønsket om at udbygge med decentrale kraft/varmeværker baseret på indenlandske brændsler.
For de afgiftsfri brændsler (halm, træflis m.v.) bør indføres de samme refusionsordninger, som er indført for vindmølleproduceret elektricitet.
Skal det undgås, at dansk energiforsyning i fremtiden i voksende grad baseres på kraft/varme fra store kulbaserede værker, skal der handles hurtigt, for at der gives de decentrale kraftvarmeværker, baseret på indenlandske brændsler, tilstrækkelig gunstige vilkår.
Kan forhandlingerne mellem elværkerne og gasselskaberne ikke leve op til denne målsætning, bør Folketinget sikre, at denne overordnede energipolitiske målsætning kan opfyldes.
Fører de nuværende forhandlingskontakter mellem elværkerne og gasselskaberne, som er berammet til at afsluttes 1. november 1987, ikke til et tilfredsstillende resultat, bør Folketinget hurtigt derefter skaffe sikkerhed for de decentrale kraftvarmeværker gennem vedtagelse af dette beslutningsforslag og den tilhørende lovgivning.
