 Cirkulære om personalerekruttering via internet mv.
(Til samtlige ministerier mv.) § 1. Offentlige arbejdsgivere skal indlægge alle ledige stillinger i Jobnet, jf. § 57 i bekendtgørelse af lov om ansvaret for og styringen af den aktive beskæftigelsesindsats.
§ 2. Opslag af stillinger i staten eller i selvejende institutioner, der indlægges på jobnet.dk, jf. § 1, og som i henhold til budgetvejledningen er omfattet af løn- og ansættelsesvilkår fastsat eller aftalt af Finansministeriet, overføres automatisk til jobportalen www.job-i-staten.dk .
§ 3. Institutioner opkræves for hvert overført opslag, jf. § 2, et bidrag, der fastsættes af Moderniseringsstyrelsen.
Ved for sen betaling opkræves et rykkergebyr.
 Stk. 2. For institutioner tilsluttet Statens Lønsystem (SLS) er betalingen for opslag af stillinger i JOB-I-STATEN fra 1. januar 2013 omfattet af betalingen for SLS.
 § 4. Cirkulæret træder i kraft 1. januar 2013. Cirkulære nr. 9174 af 24. maj 2011 om statslige personalerekruttering via internet mv. (Perst.nr. 020-11) ophæves.
