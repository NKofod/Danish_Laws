Skriftlig fremsættelse (30. april 2003) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om  

 ændring af lov om sundhedsvæsenets centralstyrelse m.v.  


  

 (Ændret repræsentation i Sundhedsvæsenets Patientklagenævn,  

 oprettelse af amtskommunale patientkontorer m.v.) (Lovforslag nr.
L 223).
 Forslaget udgør en del af de forslag om revisionen af klage-  

 og erstatningssystemet samt om indførelse af et rapporteringssystem for  

 utilsigtede hændelser i sundhedsvæsenet, som regeringen, Socialdemokratiet,  

 Dansk Folkeparti, Det Radikale Venstre og Kristeligt Folkeparti opnåede  

 enighed  

 om den 31. januar 2003.
 Når lovforslaget først fremsættes nu, skyldes det  

 at opfølgningen på den politiske enighed i januar 2003, navnlig  

 vedrørende  

 udarbejdelse af lovforslag, høring herover og afklaring af de økonomiske  

 forudsætninger for lovforslagene, har trukket længere ud end forventet.  

 Såfremt  

 Folketinget finder det påkrævet, er regeringen indstillet på at lovforslaget  

 genfremsættes i den kommende samling med henblik på vedtagelse.
Dette lovforslag medfører, at alle amter skal oprette  

 patientkontorer, der skal være uafhængige i forhold til de amtskommunale  

 sundhedsmyndigheder.
Patientkontorerne skal bistå patienterne med råd og  

 vejledning, herunder hjælpe patienterne med at videresende eventuelle klager  

 eller erstatningskrav til rette myndighed.
 Endvidere gennemføres mindre ændringer af virksomheden for  

 Sundhedsvæsenets Patientklagenævn blandt andet med en supplerende  

 repræsentant  

 fra Forbrugerrådet.
 Idet jeg i øvrigt henviser til lovforslagets bemærkninger,  

 tillader jeg mig at anbefale forslaget til Tingets velvillige behandling.
