Bekendtgørelse om udpegning af medlemmer og fastsættelse af indstillingsberettigede organisationer til Danmarks Vækstråd I medfør af § 7, stk. 3, i lov nr. 602 af 24. juni 2005 om erhvervsfremme som ændret ved lov nr. 1272 af 16. december 2009 fastsættes:
 § 1. Økonomi- og erhvervsministeren udpeger i medfør af lov om erhvervsfremme § 7, stk. 2, medlemmer til Danmarks Vækstråd således:
1) formanden og fire medlemmer, udpeges personligt af ministeren, heraf mindst ét medlem med indsigt i de videnstunge brancher, 2) fem medlemmer, som skal være formænd for regionale vækstfora, én fra hver region, udpeges efter indstilling fra de regionale vækstfora, 3) to medlemmer udpeges efter indstilling fra de kommunale parter, 4) et medlem udpeges efter indstilling fra hver af følgende organisationer: DI, Dansk Erhverv, Håndværksrådet samt Landbrug & Fødevarer, 5) et medlem udpeges efter fælles indstilling fra Dansk Byggeri, Tekniq og Danske Arkitektvirksomheder, 6) et medlem udpeges efter fælles indstilling fra Finansrådet, Forsikring & Pension, Realkreditrådet samt Realkreditforeningen, og 7) to medlemmer udpeges efter fælles indstilling fra Arbejderbevægelsens Erhvervsråd, LO og CO-Industri.
§ 2. Såfremt der inden for de enkelte grupper af indstillingsberettigede organisationer i henhold til § 1, nr. 5-7 ikke kan opnås enighed om en fælles indstilling, kan økonomi- og erhvervsministeren anmode de enkelte organisationer om hver at indstille et medlem.
Ministeren kan herefter, mellem de indstillede, udpege det antal medlemmer til Danmarks Vækstråd, som de pågældende organisationer er berettigede til, jf. lov om erhvervsfremme § 7, stk. 1.
 § 3. Bekendtgørelsen træder i kraft den 1. februar 2010.
