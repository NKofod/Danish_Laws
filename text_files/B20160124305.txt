Bekendtgørelse om bemyndigelse af organer til overensstemmelsesvurdering af gasapparater1) I medfør af § 15, stk. 2, nr. 11, i lov om gasinstallationer og gasmateriel, jf. lovbekendtgørelse nr. 556 af 2. juni 2014, fastsættes:
Bemyndigede organer § 1. Sikkerhedsstyrelsen udpeger bemyndigede organer til at foretage overensstemmelsesvurdering af gasapparater, som er omfattet af Europa-Parlamentets og Rådets forordning (EU) 2016/426 af 9. marts 2016 om apparater, der forbrænder gasformigt brændstof og om ophævelse af direktiv 2009/142/EF.
 § 2. Et overensstemmelsesvurderingsorgan skal være akkrediteret for de overensstemmelsesmoduler, som organet ønsker at foretage, af DANAK Den Danske Akkrediteringsfond.
 § 3. Ansøgning om udpegning skal vedlægges et akkrediteringscertifikat udstedt af DANAK Den Danske Akkrediteringsfond, hvorved det attesteres, at overensstemmelsesvurderingsorganet opfylder kravene i artikel 23 i Europa-Parlamentets og Rådets forordning (EU) 2016/426 af 9. marts 2016 om apparater, der forbrænder gasformigt brændstof og om ophævelse af direktiv 2009/142/EF.
 Stk. 2.  Vurdering af overensstemmelsesvurderingsorganer og overvågning af bemyndigede organer, jf. artikel 20, stk. 1, i Europa-Parlamentets og Rådets forordning (EU) 2016/426 af 9. marts 2016 om apparater, der forbrænder gasformigt brændstof og om ophævelse af direktiv 2009/142/EF foretages af DANAK Den Danske Akkrediteringsfond.
Ikrafttræden § 4. Bekendtgørelsen træder i kraft den 21. oktober 2016.
 Stk. 2. Pkt. 1.1.3. i bekendtgørelse af 24. september 2004 om Gasreglementets Afsnit C-1 ophæves.
Erhvervs- og Vækstministeriet, den 14. oktober 2016 Troels Lund Poulsen / Lone Saaby 1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) 2016/426 af 9. marts 2016 om apparater, der forbrænder gasformigt brændstof og om ophævelse af direktiv 2009/142/EF, EU-Tidende 2016, nr.
L 81, side 99. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
