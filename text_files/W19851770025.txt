 Da en lejer af et forretningslokale med forplads ikke var indkaldt til  

 åstedsforretning i forbindelse med en ekspropriation af betydning for  

 lejemålet, pålagdes vejbestyrelsen at afholde åstedsforretning med den  

 pågældende.
 I brev af 17. september 1985 har De klaget over, at A kommunalbestyrelse  

 ikke har indvarslet N N som lejer i ejendommen til den åstedsforretning, der  

 er blevet afholdt i forbindelse med ekspropriation til anlæg af cykelstier  

 langs X gade.
Det fremgår af sagen, at lejeren ifølge lejekontrakt dateret den 1. august  

 1978 har lejet et erhvervslokale på 28 m2 samt ejendommens forplads, der  

 berøres af ekspropriationsindgrebet.
Dette areal har hidtil været anvendt som  

 udstillingsareal i forretningens drift.
 A kommunalbestyrelse har i brev af 14. oktober 1985 redegjort for sagens  

 forhistorie, herunder oplyst, at ejeren af ejendommen blev opfordret til at  

 tilsige eventuelle brugere, hvis interesse blev berørt af anlægget.
 Ved åstedsforretningen den 4. juni 1985 mødte hverken ejer eller brugere  

 op, men kommunens forligstilbud er senere blevet accepteret af ejeren.
 Ministeriet er enig med Dem i, at lejeren i den angivne situation burde  

 have været indkaldt til åstedsforretning med anbefalet brev, jfr. lov om  

 offentlige veje, § 47, stk. 4, der forudsætter, at såvel brugere som andre,  

 der må skønnes at have en retlig interesse at varetage i anledning af den  

 påtænkte ekspropriation, skal indvarsles selvstændigt til forretningen.
 Ministeriet har samtidig hermed gjort kommunalbestyrelsen bekendt med sin  

 opfattelse og bedt kommunalbestyrelsen om at afholde åstedsforretning med den  

 pågældende.
 Offentliggjort i VEJLOVE udgivet af DAFOLO.
