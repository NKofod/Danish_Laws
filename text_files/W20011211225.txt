SM U-024-01: arbejdsskade - dispensation -  

 anmeldelsesfrist - særlig grund - anerkendelse Sagsfremstilling Sag nr. 1 - 100629-00 Sagen angik en specialarbejder, der i november 1996 kom  

 til skade med sit knæ under nedtagelse af en stor papirrulle.  

 Hændelsen blev anmeldt til arbejdsgiveren i april 1997. I oktober 1998  

 modtog Arbejdsskadestyrelsen en anmeldelse om hændelsen.
 Sikredes forbund anmeldte i oktober 1998, at sikrede i  

 november 1996 fik sit knæ beskadiget under nedtagelse af en stor  

 papirrulle.
Arbejdsgiveren anførte i november 1998, at sikrede  

 henvendte sig til sin arbejdsleder i april 1997 og anmeldte, at han var  

 kommet til skade med sit knæ under arbejde i november 1996. På  

 dette tidspunkt var der ikke fravær, og skaden blev derfor ikke  

 anmeldt.
Vedlagt var sikredes anmeldelse fra april 1997, hvoraf det bl.a.  

 fremgik, at han som følge af skaden var uarbejdsdygtig under een dag,  

 og at han ønskede anmeldelsen behandlet med henblik på eventuel  

 erstatning.
Sikrede anførte på Arbejdsskadestyrelsens  

 spørgeskema i februar 1999, at han siden hændelsen i november  

 1996 havde haft smerter, og at disse var forøgede.
Sikrede  

 søgte første gang læge i november 1997 på grund af  

 hændelsen.
 Efter Arbejdsskadestyrelsens afgørelse var der ikke  

 tale om en ulykke, som var omfattet af lov om sikring mod følger af  

 arbejdsskade.
 Arbejdsskadestyrelsen lagde ved afgørelsen  

 vægt på, at tilfældet ikke var rettidigt anmeldt, og at der  

 ikke var fundet nogen særlig grund til at se bort fra  

 anmeldelsesfristen, jf. lovens § 20.
Arbejdsskadestyrelsen henviste til, at særlig grund  

 til at bortse fra fristen ikke foreligger, med mindre 4 betingelser er  

 opfyldt.
Disse var gengivet i resuméet.
 Arbejdsskadestyrelsen lagde ved afvisningen vægt  

 på, at betingelsen under pkt. 4 ikke var opfyldt, idet arbejdsskaden  

 ikke ville give ret til erstatning, selv om den var rettidigt anmeldt.  

 Arbejdsskadestyrelsen lagde herved vægt på, at det af de  

 lægelige oplysninger fremgik, at der ved den objektive  

 undersøgelse var fri bevægelighed og ømhed over  

 knæskallen.
I klagen fra sikredes forbund var det bl.a. anført,  

 at skadelidte var ganske sikker på, at sikkerhedsrepræsentanten  

 hos arbejdsgiveren havde anmeldt skaden til forsikringsselskabet, da  

 hændelsen skete.
Sikrede havde igennem årene haft besvær  

 med sit knæ, men først da han ikke kunne holde smerterne ud,  

 kontaktede han lægen, hvorefter han havde gennemgået forskellige  

 lægelige undersøgelser.
Sikredes forbund anførte i maj 2000 på  

 Ankestyrelsens forespørgsel, at sikrede i april 1979 var udsat for en  

 arbejdsulykke, og at han i forbindelse hermed - formentlig i 1981 - fik  

 tilkendt en erstatning for varigt mén på 30%. Efter ulykken  

 havde han haft hukommelsesbesvær.
Sikrede havde klaret sit daglige  

 arbejde, men ikke ellers deltaget i noget.
I forbindelse med hændelsen  

 i november 1996 regnede sikrede med, at sikkerhedschefen hos arbejdsgiveren  

 anmeldte tilfældet.
På trods af mange smerter og gentagne  

 undersøgelser havde han ladet stå til, da han ikke kunne tage  

 sig sammen.
Sikrede var opereret i knæet 3 gange mellem september 1997  

 og marts 1999.
Afgørelse Ankestyrelsen ændrede Arbejdsskadestyrelsens  

 afgørelse og henførte det anmeldte tilfælde under  

 loven.
 Ankestyrelsen vurderede, at der forelå særlig  

 grund til at bortse fra overskridelsen af den 1-årige anmeldelsesfrist,  

 jf. lovens § 20. Ankestyrelsen anerkendte således tilfældet  

 som omfattet af lovens § 9, nr. 1.
Ankestyrelsen lagde til grund, at sikrede kom til skade i  

 november 1996, og at han som følge af hændelsen var  

 uarbejdsdygtig mindre end 1 dag.
I april 1997 henvendte sikrede sig til sin  

 arbejdsleder og han udfyldte samtidig en anmeldelse af den stedfundne  

 hændelse, hvor han tilkendegav, at han ønskede sagen behandlet  

 med henblik på eventuel erstatning.
Sikredes forbund anmeldte i oktober  

 1998 hændelsen til Arbejdsskadestyrelsen.
 Ankestyrelsen vurderede, at det var tilstrækkeligt  

 dokumenteret, at sikrede havde været udsat for en arbejdsskade i  

 november 1996, hvor han gled og forvred sit knæ under nedtagelse af en  

 papirrulle.
Ankestyrelsen lagde endvidere vægt på, at  

 sikrede i april 1997 henvendte sig til sin arbejdsleder for at anmelde  

 hændelsen i november 1996. Arbejdsgiveren foretog ikke anmeldelse til  

 sit forsikringsselskab, da sikrede på dette tidspunkt ikke havde noget  

 fravær.
Efter en arbejdsulykke i 1979, hvor sikrede beskadigede  

 hovedet, havde han tidligere fået tilkendt erstatning for varigt  

 mén på 30%, på grund af hukommelsesbesvær.
Efter  

 Ankestyrelsens vurdering forelå der undskyldelige omstændigheder  

 for, at sikrede først gennem sit forbund anmeldte hændelsen til  

 Arbejdsskadestyrelsen i oktober 1998.
 Ankestyrelsen vurderede, at der forelå ganske  

 overvejende sandsynlighed for årsagsforbindelse mellem arbejdsskaden i  

 november 1996 og den knælidelse, sikrede efterfølgende var  

 behandlet for.
Det fremgik af de lægelige oplysninger, at  

 knæet ved den objektive undersøgelse var normalt at se på.  

 Der var fri bevægelighed og ømhed over knæskallen og langs  

 ydersiden af ledlinien.
Der manglede 1 cm i fylde i quadricepsmuskulaturen  

 på venstre side.
Sikrede angav subjektive klager i form af fysiske  

 belastningsmerter i venstre knæ. Der kunne være aflåsninger  

 efter hugsiddende arbejde.
På denne baggrund vurderede Ankestyrelsen,  

 at der på det foreliggende grundlag var tale om følger af den  

 anmeldte hændelse, der kunne begrunde tilkendelse af godtgørelse  

 for varigt mén.
 Der var således grundlag for at dispensere fra  

 anmeldelsesfristens overskridelse og anerkende det anmeldte  

 tilfælde.
Sagsfremstilling Sag nr. 2 - 100920-00 Sagen angik en specialarbejder, der i maj 1997 blev ramt  

 af en metalstang i højre armhule.
 Hændelsen blev anmeldt til Arbejdsskadestyrelsen i  

 januar 1999.
Det fremgik af anmeldelsen fra januar 1999, at sikrede  

 blev ramt af en lægtestang fra en maskine under højre armhule,  

 hvorved han blev slynget gennem luften og landede på den anden side af  

 en maskine.
Tilskadekomsten blev ikke anmeldt i første omgang, da  

 uheldet ikke medførte fravær.
Sikrede blev først i juli  

 1998 klar over, at han havde været udsat for en hændelse, som  

 skulle have været anmeldt.
 Det fremgik af de lægelige oplysninger, at sikrede i  

 juli 1998 havde symptomer i form af venstresidige skuldersmerter, nedsat  

 kraft i venstre hånd og smerter i fingre.
 Efter Arbejdsskadestyrelsens afgørelse var der ikke  

 tale om et tilfælde omfattet af loven.
 Arbejdsskadestyrelsen lagde ved afgørelsen  

 vægt på, at tilfældet ikke var rettidigt anmeldt, og at der  

 ikke var fundet nogen særlig grund til at se bort fra  

 anmeldelsesfristen, jf. lovens § 20.
Arbejdsskadestyrelsen henviste til, at særlig grund  

 til at bortse fra fristen ikke foreligger, medmindre 4 betingelser er  

 opfyldt.
Disse var gengivet i resuméet.
Arbejdsskadestyrelsen lagde ved afvisningen vægt  

 på, at betingelse nr. 3 ikke var opfyldt, idet det ikke var overvejende  

 sandsynligt, at arbejdsskaden medførte sikredes nuværende  

 lidelse.
Styrelsen henviste til, at de venstresidige skuldergener  

 først opstod noget tid efter skaden mod højre armhule i maj  

 1997.
Det var i den uddybende klage bl.a. anført, at  

 sikrede var udlænding og at manglende kendskab til det danske sprog og  

 dansk lovgivning vedrørende beskyttelse på arbejdspladsen samt  

 manglende rådgivning og anmeldelse fra arbejdsgiveren medførte,  

 at sikrede først søgte behandling 14 dage efter uheldet.  

 Smerterne var til at bære og sikrede mente, at de måske kunne  

 arbejdes væk.
Sikrede var bange for at miste sit job, hvis han skulle  

 være fraværende på grund af sygdom.
Sikredes smerter  

 flyttede sig fra den ene side til den anden i løbet af kort tid.
Der  

 kunne dog ikke angives nogen nærmere forklaring på, hvorfor  

 smerterne flyttede fra den ene side til den anden skulder.
På Ankestyrelsens forespørgsel anførte  

 sikredes forbund i juni 2000, at sikrede kom til Danmark i september 1996, og  

 at han i oktober 1996 fik opholdstilladelse.
Ved begyndelsen af  

 ansættelsen talte sikrede engelsk med en kollega og med sin familie og  

 venner.
Efter 3-4 måneders ophold i Danmark tilmeldte sikrede sig et 3  

 måneders sprogkursus, hvorefter stadig mere kontakt foregik på  

 dansk.
Sikrede havde været dansk gift fra 1993.
Afgørelse Ankestyrelsen tiltrådte Arbejdsskadestyrelsens  

 afgørelse, hvorefter det anmeldte tilfælde ikke var omfattet af  

 loven.
 Begrundelsen for afgørelsen var, at tilfældet  

 ikke var anmeldt inden for fristen på et år, og at der efter en  

 samlet vurdering af sagen ikke forelå særlig grund til at  

 dispensere fra overskridelsen af anmeldelsesfristen, jf. lovens  

 § 20.
Ankestyrelsen lagde til grund, at sikrede i maj 1997 kom  

 til skade under udførelse af arbejde, da han blev ramt på  

 højre side af en metalstang.
Tilfældet blev anmeldt til  

 Arbejdsskadestyrelsen i januar 1999. Sikrede var dansk gift og var i 1996  

 flyttet til Danmark.
 Ved vurderingen af, om der foreligger særlig grund  

 til at dispensere fra anmeldelsesfristens overskridelse, lægges der  

 efter praksis vægt på de forhold, der er gengivet i  

 resuméet.
 Ankestyrelsen vurderede, at der var tilstrækkelig  

 dokumentation for, at sikrede havde været udsat for en arbejdsskade i  

 maj 1997, hvor han beskadigede højre skulder.
Ankestyrelsen tog hensyn til, at sikrede vurderede, at  

 hans skade umiddelbart var af en sådan karakter, at smerterne var til  

 at bære, og at smerterne måske kunne arbejdes væk.
Fra  

 august 1997 fik sikrede symptomer fra venstre skulder.
Sikrede havde i  

 øvrigt deltaget i sprogkursus i dansk omkring årsskiftet  

 1996/97, hvorefter stadig mere kontakt foregik på dansk.
Ankestyrelsen  

 fandt på denne baggrund, at sikrede ikke havde anført en rimelig  

 begrundelse for, at anmeldelse blev indgivet mere end 1 år efter  

 hændelsens indtræden.
 Efter en konkret vurdering fandt Ankestyrelsen, at der  

 heller ikke forelå ganske overvejende sandsynlighed for  

 årsagsforbindelse mellem hændelsen i maj 1997, hvor sikrede  

 beskadigede højre skulder, og den aktuelle lidelse i venstre  

 skulder.
 Der var således ikke grundlag for at dispensere fra  

 anmeldelsesfristens overskridelse og anerkende det anmeldte  

 tilfælde.
Sagsfremstilling Sag nr. 3 - 101160-00 Sagen angik en landbrugsmedhjælper, der i juli 1979  

 beskadigede en finger på venstre hånd, medens hun sammen med  

 arbejdsgiveren var ved at påsætte en anhænger på  

 traktor.
Hændelsen blev anmeldt til Arbejdsskadestyrelsen i 1995.
Det fremgik af de lægelige oplysninger, at sikrede  

 efter skaden i juli 1979 om aftenen var i konsultation hos læge for at  

 få skiftet bandage.
I august 1979 var såret lægt, men der  

 var udtalte smerter omkring såret.
Ved undersøgelse hos  

 læge i februar 1980 var der stadig udtalte smerter ved berøring  

 af den beskadigede fingers yderstykke.
Ved undersøgelse hos en  

 specialist i kirurgi fandtes behov for lægelig behandling i form af  

 sekundær nervesutur.
I september 1979 fik sikrede foretaget operation på  

 fingeren.
Der konstateredes nedsættelse af følesansen.
I november 1982 fik sikrede ved operation hos en  

 speciallæge fjernet neurom fra fingeren.
Herefter kneb det med at  

 bøje fingeren som manglede en halv centimeter i, at spidsen kunne  

 nå håndfladen.
Sikrede blev i januar/februar 1983 undersøgt hos en  

 speciallæge på grund af smerter og føleforstyrrelser i  

 fingeren.
Der fandtes ikke behov for ny operation.
I marts 1985 blev sikrede påny lægeligt  

 vurderet af en speciallæge, hvor der fandtes føleforstyrrelser  

 og funktionsrelaterede smerter i fingeren samt ømhed ved tryk og  

 berøring på fingeren, når hun skulle tage greb og  

 bære med venstre hånd.
Der fandtes grund til ny operation  

 på grund af tilbagevendende neurom.
 Sikrede blev i juni 1985 opereret i fingeren hos en  

 speciallæge.
Sikrede var i perioden 1986-88 til lægelig  

 undersøgelse og behandling på et sygehus.
I 1988 fik sikrede  

 endvidere indsat nervegraft fra højre underben i venstre hånd.
I  

 1989 fandtes tryk- og berøringsømhed i venstre hånd og  

 finger og ophævet følesans på fingeren.
I 1990 fandtes  

 ikke behov for ny operation.
Sikrede var til lægelig undersøgelse i 1991.  

 Der blev samme år foretaget operativt indgreb med resektion af neurom  

 fra højre lårben og neurolyse af den indsatte graft på  

 venstre fingeren.
Nervegraften fjernedes i 1991 ved operation.
Der var  

 tilbagevenden af neuromet efter operationen.
 Sikrede gennemgik i 1992 og 1993 ny operation på et  

 sygehus på grund af neuromet.
 I perioden 1994 - 1996 var sikrede til lægelige  

 undersøgelser på et sygehus, hvor der fortsat fandtes  

 funktionsbegrænsende gener i venstre hånd.
Det fremgik af ortopædisk  

 speciallægeerklæring fra januar 1998, at der ved objektiv  

 undersøgelse var konstateret et ømt punkt ved nederste  

 begrænsning af håndrodskanalen med elektrisk udladning.
Der var  

 angivet lidt ændret følesans på tilstødende sider  

 af pegefinger og ringfinger.
 Af journaloplysningerne fra et hospital fra december 1999  

 fremgik det, at yderligere operationer ikke kunne tilrådes, da man ikke  

 kunne garantere smertefrihed.
 Efter Arbejdsskadestyrelsens afgørelse var der ikke  

 tale om et tilfælde omfattet af loven.
 Arbejdsskadestyrelsen begrundede afgørelsen med, at  

 tilfældet ikke var rettidigt anmeldt, og at der ikke var fundet nogen  

 særlig grund til at se bort fra anmeldelsesfristen, jf. lovens  

 § 19.
Arbejdsskadestyrelsen henviste til, at særlig grund  

 til at bortse fra fristen ikke foreligger, medmindre 4 betingelser er  

 opfyldt.
Disse var gengivet i resuméet.
 Arbejdsskadestyrelsen lagde ved afvisningen vægt  

 på, at arbejdsskaden ikke ville give ret til erstatning eller andre  

 ydelser, nævnt under pkt. 4, selv om den var rettidigt anmeldt.  

 Begrundelsen var, at der blot resterede beskedne gener i form af  

 føleforstyrrelser efter fingerskaden i 1979.
I klagen var det bl.a. anført, at det ikke var  

 korrekt, at der blot resterede beskedne gener.
Sikrede havde trods talrige  

 operationer ikke opnået at blive smertefri.
Afgørelse Ankestyrelsen tiltrådte Arbejdsskadestyrelsens  

 afgørelse, hvorefter det anmeldte tilfælde ikke var omfattet af  

 loven.
 Begrundelsen for afgørelsen var, at tilfældet  

 ikke var anmeldt inden for fristen på et år, og at der efter en  

 samlet vurdering af sagen ikke forelå særlig grund til at  

 dispensere fra overskridelsen af anmeldelsesfristen, jf. lovens § 19,  

 sidste punktum.
Ankestyrelsen lagde vægt på, at sikrede som  

 følge af hændelsen i juli 1979 var blevet opereret adskillige  

 gange i løbet af 1980'erne i venstre hånd.
Det havde  

 således allerede kort tid efter skaden været klart, at der havde  

 været tale om en kompliceret skade, og trods gentagne operationer var  

 sikredes lidelse i form af neurom genopblusset.
Ankestyrelsen fandt på  

 denne baggrund, at sikrede ikke havde anført en rimelig begrundelse  

 for, at hun først anmeldte tilfældet i august 1995 - det vil  

 sige ca. 16 år efter hændelsen i juli 1979.
Ankestyrelsen lagde til grund, at sikrede i juli 1979 kom  

 til skade under udførelse af arbejde, da hun fik en finger på  

 venstre hånd i klemme i forbindelse med påsætning af en  

 anhængers trækstang på en traktor.
Tilfældet blev  

 anmeldt til Arbejdsskadestyrelsen ved anmeldelse i august 1995.
 Ved vurderingen af, om der foreligger særlig grund  

 til at dispensere fra anmeldelsesfristens overskridelse, lægges der  

 efter praksis vægt på de forhold, der var gengivet i  

 resuméet.
 Ankestyrelsen vurderede, at der var tilstrækkelig  

 dokumentation for, at sikrede havde været udsat for en arbejdsskade i  

 juli 1979, hvor hun beskadigede en finger på venstre hånd.
 Efter en konkret vurdering af de lægelige  

 oplysninger fandt Ankestyrelsen, at der forelå ganske overvejende  

 sandsynlighed for årsagsforbindelse mellem hændelsen i juli 1979,  

 hvor sikrede beskadigede en finger på venstre hånd og hendes  

 aktuelle gener i fingeren.
 Endelig fandt Ankestyrelsen efter en konkret vurdering, at  

 skaden måtte antages at ville have givet ret til erstatning, hvis den  

 havde været anmeldt rettidigt.
Ankestyrelsen lagde herved vægt på en  

 ortopædisk speciallægeerklæring fra 1998, hvor der ved  

 objektiv undersøgelse var konstateret et ømt punkt ved nederste  

 begrænsning af håndrodskanalen med elektrisk udladning til  

 fingeren.
Der var angivet lidt ændret følesans på  

 tilstødende sider af pegefinger og ringfinger.
 Med henvisning til sikredes oplysning i klagen om, at der  

 resterede mere end blot beskedne gener, bemærkede Ankestyrelsen, at de  

 nuværende gener ikke i sig selv kunne begrunde en dispensation fra den  

 1-årige anmeldelsesfrist, når der i øvrigt ikke  

 forelå en rimelig begrundelse for fristoverskridelsen.
