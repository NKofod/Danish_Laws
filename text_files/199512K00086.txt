Nr LSF 86 Forslag til Lov om ændring af lov om biblioteksafgift (Nedsættelse af  

 bagatelgrænse) Fremsat af Ester Larsen (V) Lars Løkke Rasmussen (V) Hans Christian  

 Schmidt (V) Torben Rechendorff (KF) Karen Højte Jensen (KF) Agnete Laustsen  

 (KF) den 28. november 1995 § 1 I lov nr. 354 af 6. juni 1991 om biblioteksafgift foretages følgende  

 ændring:
 1. I § 4, stk. 5, ændres »1.200 kr.« til:  

 »100 kr.«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Den gældende lov om biblioteksafgift indeholder en bestemmelse, ifølge  

 hvilken beløb under 1.200 kr. (1995: 1.301 kr.) ikke udbetales til de  

 forfattere m.fl., som er tilmeldt ordningen.
En bagatelgrænse på mere end 1.200 kr. forekommer ret enestående i den  

 offentlige administration.
Det er således næppe muligt at finde paralleller,  

 hvor offentlige myndigheder frafalder betalingskrav i den størrelsesorden  

 over for borgere.
 Det fremgår endvidere af Biblioteksafgiftsnævnets seneste beretning, at  

 nævnet anbefaler, at der indføres en bagatelgrænse på 100 kr.
Bundgrænsen i den tidligere gældende ordning var på 100 udlånsenheder  

 svarende til 561 kr. ved fremsættelsen af det lovforslag, som blev til den  

 gældende lov nr. 354 af 6. juni 1991 om biblioteksafgift.
Den daværende  

 kulturministers lovforslag indeholdt ikke nogen bundgrænse.
Den gældende  

 undergrænse blev indsat i forbindelse med behandlingen af lovforslaget.
Kulturministeriet skønnede i et svar til Folketingets Kulturudvalg i  

 forbindelse med udvalgets behandling af lovforslaget, at ved en bundgrænse på  

 2.000 kr., dvs. væsentligt højere end den vedtagne, ville der være 3.800  

 tilmeldte forfattere m.fl., som ikke ville være berettigede til  

 biblioteksafgift.
Virkeligheden har imidlertid vist sig at være en anden.
Af  

 Biblioteksårbog »94 fremgår det, at af de 13.171 tilmeldte forfattere  

 var der ca. 5.600 personer svarende til 43 pct., hvor beløbet var beregnet  

 til under den i 1994 gældende grænse, der i henhold til loven ikke  

 udbetaltes.
Forslagsstillerne finder ikke, at det er rimeligt, at et så stort antal  

 forfattere, som egentlig burde modtage biblioteksafgift, er udelukket fra  

 denne ordning.
Bundgrænsen burde være en egentlig bagatelgrænse og foreslås  

 derfor nedsat til 100 kr., hvorved en væsentlig større kreds vil være  

 berettiget til at modtage bibliotekspenge.
Bibliokeksafgiften kan - også -  

 opfattes som et »skulderklap« til især yngre forfattere, for hvem  

 selv mindre beløb kan virke som en opmuntring og en anerkendelse.
 Kulturministeren har for nylig tilkendegivet, at bagatelgrænsen kan  

 overvejes i forbindelse med det forslag til revision, der ifølge loven skal  

 fremsættes i folketingsåret 1996-97. Forslagsstillerne finder imidlertid, at  

 problemet er så stort, at løsningen heraf ikke kan afvente eventuel revision  

 af den øvrige del af loven om biblioteksafgift.
