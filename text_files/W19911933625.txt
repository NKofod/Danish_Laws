Der kan ikke i bistandslovens § 37, stk. 3, 6.punkt., indfortolkes et  

 krav om forsæt ved bedømmelsen af, om en boligudgift kan anses for påtaget  

 med henblik på at få den dækket af kontanthjælp.
Det er tilstrækkeligt, at  

 ansøgeren burde kunne indse, at udgiften skal afholdes af kontanthjælp.
 SAGSFREMSTILLING:
 M modtog højeste førtidspension og boede i en 1-værelses beskyttet bolig.  

 Han blev i 1987 gift med en filippinsk statsborger H, som flyttede ind i et  

 lejet værelse til en husleje på 700 kr. pr. måned.
 H fik udmålt hjælp efter bistandslovens § 37 som enlig med grundydelse på  

 2.649 kr. og boligtillæg på 700 kr., i alt 3.349 kr.
 H blev opsagt fra det lejede værelse den 1. marts 1988, og M bad kommunen  

 om at hjælpe med at finde en anden bolig til H.
M oplyste ved møde med kommunen den 19. april 1988, at han endnu ikke  

 havde fundet en bolig til H, som nu boede hos ham.
M oplyste videre, at  

 parret søgte 2- og 3-værelses lejligheder.
Kommunen orienterede om muligheden  

 for etableringshjælp til H.
I maj måned 1988 meddelte M kommunen, at ægtefællerne havde købt eget hus  

 til en boligudgift på 5.980 kr.
Kommunen bevilgede etableringshjælp og  

 foretog samtidig en ægteparberegning af den løbende kontanthjælp.
Kommunen  

 fandt, at parret var berettiget til huslejetilskud, svarende til lejeudgiften  

 i en 3-værelses lejlighed i socialt boligbyggeri med fradrag af boligsikring,  

 d.v.s. 2.500 kr.
 Ægteparret havde underskrevet slutseddel på huskøbet den 21. april 1988.  

 Den 28. april havde de fået tilbud om en lejelejlighed.
M anførte, at ægteparret ud fra en samlet vurdering af deres økonomiske  

 situation havde beregnet, at der var grundlag for at købe et hus.
M havde  

 ikke haft nogen anelse om, at ægteparrets økonomiske situation ville blive  

 ændret, når de boede sammen.
 Amtsankenævnet fandt efter de foreliggende oplysninger, at der ikke var  

 grundlag for at tilsidesætte kommunens afgørelse, idet den boligudgift, som M  

 og H havde påtaget sig, der lå udover 2.500 kr., ansås for påtaget med  

 henblik på at få udgiften dækket af kontanthjælp.
 Ombudsmanden blev inddraget i sagen og i den forbindelse udtalte kommunen,  

 at der fra hjælpsperiodens start burde have været foretaget en  

 ægteparberegning med 2 x grundydelse + boligtillæg med den faktiske  

 boligudgift for M og H og med fradrag af M's skattepligtige førtidspension.  

 Den omstændighed, at ægtefællerne boede hver for sig, skulle ikke have  

 bevirket en særskilt hjælpsberegning for H, idet der er gensidig  

 forsørgelsespligt mellem ægtefæller uanset boligforholdene.
M modtog højeste førtidspension på ca. 6.450 kr. pr. måned, og da  

 ægtefællernes samlede indkomst var i alt ca. 9.800 kr. pr. måned, havde  

 indkomsten ligget betydeligt over deres beregnede niveau efter bistandsloven  

 (2 x grundbeløb, 5.672 kr., samt boligtillæg på tilsammen 2.135 kr., i alt  

 7.807 kr.) Amtsankenævnet lagde overfor Ombudsmanden vægt på, at M og H inden køb af  

 ejerbolig ikke rettede henvendelse til kommunen for at få foretaget en  

 vurdering af, hvilken boligudgift, der kunne godkendes.
Der havde under  

 samtaler med kommunen alene været tale om fremskaffelse af pensionistbolig  

 eller lejlighed, men der var på intet tidspunkt taget stilling til en  

 ejerbolig.
 Amstankenævnet havde derfor fundet, at § 37, stk. 3, måtte vurderes i  

 forhold til ægteparrets henvendelse i maj måned 1988, altså efter flytning  

 til ejerbolig, idet der efter nævnets opfattelse ikke kunne være skabt en  

 forventning om større boligudgift end den, der svarer til en 3-værelses  

 lejlighed.
 Sagen blev efter anmodning fra Ombudsmanden behandlet på principielt møde  

 til afklaring af anvendelsesområdet for bestemmelsen i bistandslovens § 37,  

 stk. 3, 6. punkt., hvorefter der ikke kan ydes hjælp til den del af  

 boligudgiften, der er påtaget med henblik på at få den dækket af  

 kontanthjælpen.
 Ombudsmanden rejste i den forbindelse spørgsmålet, om bestemmelsen udover  

 forsætlige forhold også omfatter visse uagtsomme forhold.
 AFGØRELSE:
 Ankestyrelsen fandt ikke, at der i bistandslovens § 37, stk. 3, 6. punkt.,  

 kunne indfortolkes et krav om fortsæt ved bedømmelsen af, om en udgift kunne  

 anses for påtaget med henblik på at få den dækket af kontanthjælp.
 Det måtte anses for tilstrækkeligt, at ansøgeren burde kunne indse, at  

 udgiften skulle afholdes af kontanthjælp.
 En kontanthjælpsmodtager, der påtager sig en højere boligudgift på et  

 tidspunkt, hvor der ikke er udsigt til, at pågældende inden for en kortere  

 tid vil kunne klare sig selv, bør kunne indse, at udgiften påtages med  

 henblik på at få den dækket af kontanthjælp, medmindre der foreligger ganske  

 særlige forhold, der viser, at den pågældende må have en berettiget  

 forventning om, at udgiften vil blive dækket af kontanthjælpen.
 Efter de foreliggende oplysninger fandt Ankestyrelsen, at M og H burde  

 have indset, at udgiften skulle afholdes af kontanthjælp, og Ankestyrelsen  

 fandt ikke, at kommunen havde skabt en berettiget forventning om afholdelse  

 af en større boligudgift end den, der svarer til udgiften til en 3-værelsers  

 lejlighed med fradrag af boligstøtte.
 Ankestyrelsen har ved afgørelsen lagt vægt på, at M få dage før  

 underskrivelsen af slutsedlen havde møde med socialforvaltningen, hvor bl.a.  

 boligspørgsmålet blev drøftet, og hvor han oplyste, at han ville undersøge  

 mulighederne for en 2-værelsers pensionistbolig eller en 3-værelsers  

 lejlighed, samt at han købte ejerboligen uden forudgående drøftelse med  

 socialforvaltningen.
 Ankestyrelsen lagde i øvrigt vægt på, at det af bistandslovens § 37, stk.  

 3, forudsætningsvis kan udledes, at der kun kan ydes hjælp til en rimelig  

 bolig.
 Ankestyrelsen tiltrådte således amtsankenævnets afgørelse.
