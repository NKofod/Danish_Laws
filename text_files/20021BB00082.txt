Fremsat den 31. januar 2003 af Anders  

 Samuelsen (RV) og Marianne Jelved (RV) Forslag til folketingsbeslutning om en barselfond Folketinget pålægger regeringen at udarbejde  

 en analyse af mulige modeller for en fælles national barselfond.  

 Analysen skal munde ud i et konkret forslag til en barselfond, der sikrer, at  

 udgifterne til afholdelse af barsel fordeles jævnt over arbejdsgiverne  

 og ikke som nu i urimelig grad bæres af brancher, hvor der er relativt  

 mange kvinder ansat.
Såvel analyse som forslag skal være  

 Folketinget i hænde senest den 1. august 2003.
Bemærkninger til forslaget Den offentligt finansierede del af ydelsen  

 til barselorlov dækker kun op til dagpengeniveau.
For de danske  

 arbejdsgivere er det derfor typisk forbundet med betydelige ekstraudgifter,  

 når medarbejdere går på barsel.
Ekstraudgifterne knytter  

 sig til oplæring og aflønning af vikarer, ligesom mange  

 arbejdsgivere betaler fuld løn i dele af orlovsperioden.
Den store  

 variation med hensyn til andelen af kvinder i de forskellige brancher  

 gør, at ekstraudgifterne til afholdelse af barsel er særdeles  

 ujævnt fordelt.
Inden for de enkelte sektorer/brancher er der oprettet en  

 række barselfonde, der helt eller delvis udligner arbejdsgivernes  

 ekstraudgifter til barsel.
For eksempel har det offentlige, industrien og  

 frisørmestrene hver deres barselfond.
Der har ikke kunnet skabes  

 enighed om én fond, fordi de mandsdominerede fag vil skulle betale  

 mere end nu, hvis de går ind i en solidarisk ordning med de  

 kvindedominerede dele af arbejdsmarkedet.
For eksempel koster  

 frisørmestrenes frivillige barselrefusionsordning 2 pct. af  

 lønsummen, hvilket er mere end 15 gange så meget, som  

 industriens solidariske ordning koster (0,125 pct).
 Forslagsstillerne er af den opfattelse, at de store  

 forskelle i virksomhedernes omkostninger til barsel giver en række  

 problemer, der nødvendiggør, at Folketinget får belyst  

 mulighederne for at oprette en fælles barselfond.
 Det er et ligestillingsproblem, at unge kvinder ikke er så  

 attraktiv en arbejdskraft som unge mænd, fordi arbejdsgivere i visse  

 brancher må forvente store ekstraomkostninger i forbindelse med  

 afholdelse af barsel.
Det er uretfærdigt, at udgifterne til barsel ikke fordeles over  

 samfundet som helhed.
Det kan ikke være kvinderne selv og  

 arbejdsgiverne i kvindefagene, der skal bære omkostningerne for  

 børn, der er nødvendige for det danske samfunds  

 videreførelse.
 Det skævvrider konkurrencen mellem forskellige brancher, at  

 udgifterne til barsel ikke fordeles mere ligeligt, da omkostningerne til  

 barsel i sidste ende må væltes over på priserne.
 Det er et problem for små virksomheder, at de har store og  

 stærkt svingende omkostninger i forbindelse med udgifter til  

 barsel.
Forslagsstillerne peger endvidere på, at en  

 fælles barselfond vil medvirke til at mindske antallet af uberettigede  

 fyringer af gravide.
Allerede på nuværende tidspunkt er der  

 tilsyneladende en vækst i antallet af sager om uberettigede fyringer af  

 gravide.
Det er åbenbart, at arbejdsgivernes incitament til at  

 afskedige gravide er blevet forøget med den forlængede  

 barselorlov.
Der er grundlæggende to redskaber til at nedbringe de  

 uberettigede fyringer:
1.	Fastholdelse af gravide kan gøres billigere, og 2.	uberettigede fyringer kan gøres dyrere.
Forslagsstillerne mener, at det er vigtigt at  

 forfølge begge strategier.
En fælles barselfond vil gøre  

 det nemmere for den enkelte arbejdsgiver at gøre det »rigtige«, og  

 forslagsstillerne har tidligere fremsat beslutningsforslag om  

 forhøjelse af godtgørelsen til gravide kvinder og  

 lønmodtagere på barselorlov, som afskediges uberettiget.  

 Folketinget vedtog forslaget, efter at der var stillet et  

 ændringsforslag til teksten, der pålagde regeringen at komme med  

 en redegørelse med forslag til, hvordan det kan modvirkes, at den  

 forlængede barselorlov fører til en stigning i antallet af  

 uberettigede fyringer af gravide og fædre på barselorlov.
Der  

 henvises til beslutningsforslag nr.
B 94 fra folketingsåret 2001-02, 2.  

 samling.
Se Folketingstidende 2001-02, 2. samling, folketingets forhandlinger  

 side 5957 og 7993, tillæg A side 5313 og 5314, tillæg B side 1552  

 og tillæg C side 713. Regeringens forslag til en fælles  

 barselfond bør bygge på et grundigt analysearbejde, der  

 gennemgår fordele og ulemper ved forskellige løsningsmodeller.
I  

 den forbindelse ønsker forslagsstillerne en vurdering af:
1.	Finansieringsmodeller, der baserer sig på henholdsvis  

 lønsummen og et fast bidrag pr. ansat, og 2.	udbetalingsmodeller, der spænder fra et delvist tilskud til  

 arbejdsgivernes ekstraordinære udgifter (f.eks. til ansættelse af  

 vikarer) til udgifter til fuld løn i dele af  

 barselorlovsperioden.
 Forslagsstillerne mener endvidere, at der er behov for at  

 få belyst, i hvilket omfang forskellige grupper af lønmodtagere  

 på nuværende tidspunkt er omfattet af barselfonde, der yder  

 kompensation ud over dagpengeniveau i forbindelse med afholdelse af barsel.  

 Et sådant helhedsbillede vil dels kunne pege på skævheder i  

 dækningsgrader for forskellige grupper, dels give et billede af de  

 samlede samfundsmæssige ekstraomkostninger ved en fælles  

 barselfond.
Forslagsstillerne håber på Folketingets  

 velvillige behandling og mener, at der er gode grunde hertil.  

 Forslagsstillerne har f.eks. noteret sig, at ligestillingsminister Henriette  

 Kjær til Ugebrevet A 4 (10. januar 2003) udtalte sig positivt om  

 behovet for en fælles barselfond, hvis det ikke lykkes arbejdsmarkedets  

 parter at finde en løsning under de kommende  

 overenskomstforhandlinger.
Forslagsstillerne mener, at det er på  

 høje tid at få klargjort, hvordan en politisk løsning vil  

 kunne se ud.
Det  vil give arbejdsmarkeds parter kendskab til det politiske  

 alternativ til en forhandlet løsning og ikke mindst mulighed for  

 hurtig politisk handling, hvis der ikke kan opnås enighed om en  

 fælles barselfond ved overenskomstforhandlingerne.
Skriftlig fremsættelse Anders Samuelsen (RV):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om en barselfond.
(Beslutningsforslag nr.
B 82).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
