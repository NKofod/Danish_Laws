Cirkulære om en tillidsrepræsentantordning for tjenestemands- og overenskomstansatte organister i folkekirken Begreb § 1. Ved en DOKS-tillidsrepræsentant forstås en person, der repræsenterer de i stiftet ansatte organister, der er ansat i stillinger på tjenestemands- eller overenskomstvilkår, for hvilke DOKS har forhandlingsretten.
 Stk. 2. Ved en PO-tillidsrepræsentant/tillidsrepræsentant for Kirkemusiker med Orgel og Korledelse forstås en person, der repræsenterer de i stiftet ansatte organister, der er ansat i stillinger på tjenestemands- eller overenskomstvilkår, for hvilke Organistforeningen har forhandlingsretten.
Valg af tillidsmænd § 2. Der vælges en tillidsrepræsentant for hver påbegyndt 30 ansatte af og blandt de i § 1 nævnte personer.
For at kunne vælges til tillidsrepræsentant, skal man have været ansat mindst 1/2 år i sin nuværende stilling.
Har organisten tidligere været i ansættelse som organist ved en anden ansættelsesmyndighed, kan karensperioden bortfalde.
Bortfald af karensperioden skal aftales mellem Dansk Organist og Kantor Samfund/Organistforeningen og stiftet.
Valget skal godkendes af henholdsvis bestyrelsen for Dansk Organist og Kantor Samfund og bestyrelsen for Organistforeningen og anmeldes skriftligt over for stiftsøvrigheden.
Stiftsøvrigheden er berettiget til over for Dansk Organist og Kantor Samfund og Organistforeningen at gøre begrundet indsigelse mod valget, når dette sker inden 3 uger efter, at stiftsøvrigheden har modtaget meddelelse om valget fra den pågældende forening.
 Stk. 2. Kirkeministeriet kan efter indstilling fra den forhandlingsberettigede organisation godkende, at der vælges en tillidsrepræsentant fælles for 2 eller flere stifter.
Stk. 3. For tillidsrepræsentanten vælges i stifter med under 30 ansatte samtidig en suppleant, som godkendes og anmeldes på samme måde som tillidsrepræsentanten, jf. stk. 1. Under tillidsrepræsentantens fravær fungerer suppleanten i dennes sted og nyder under funktionsperioden samme rettigheder som tillidsrepræsentanten.
I stifter med over 30 ansatte vikarierer tillidsmændene for hinanden.
Stk. 4. Valgene gælder for 2 år ad gangen.
Ved genvalg skal fornyet anmeldelse alene ske til den forhandlingsberettigede organisation.
Opgaver § 3. Det er tillidsrepræsentantens pligt som talsmand for de i § 1 nævnte personer at gøre sit bedste for at fremme og vedligeholde rolige og gode samarbejdsforhold mellem organist og menighedsråd, organist og præst og andre ansatte ved kirken samt organister indbyrdes.
 Stk. 2. Tillidsrepræsentanten skal tillige påse, at bestemmelser om sikkerhedsforanstaltninger samt arbejdsmiljømæssige forhold for organister overholdes.
 § 4. Som talsmand for stiftets organister kan tillidsrepræsentanten over for menighedsrådene forelægge forslag, henstillinger og klager fra organister samt optage forhandling med menighedsrådet om lokale spørgsmål.
Hvervets udførelse § 5. Det anbefales, at man lokalt aftaler mulighed for at give tillidsrepræsentanter ret til fravær fra tjenesten uden lønafkortning i et antal arbejdstimer svarende til den pågældendes gennemsnitlige ugentlige arbejdstid i indtil 3 uger (for tiden 111 timer ved fuldtidsbeskæftigelse, ved deltidsbeskæftigelse et dertil svarende forholdsmæssigt antal timer) på årsbasis til at varetage hvervet.
 Stk. 2. For timer ud over det lokalt aftalte  eller hvis der ikke lokalt kan indgås sådan aftale  varetages tillidsrepræsentanthvervet ved omlægning af tjenesten eller, hvor der er mulighed herfor, ved tjenestebytning.
 Stk. 3. Det påhviler såvel vedkommende menighedsråd som tillidsrepræsentanten at medvirke til en hensigtsmæssig løsning.
 Stk. 4. Nyvalgte tillidsrepræsentanter, som ikke tidligere har gennemført TR-uddannelse, får ret til 5 kursusdage, som skal afholdes inden for 3 år efter, at vedkommende første gang er valgt til tillidshvervet.
 Stk. 5. Ved opgørelsen medregnes alt fravær, herunder forhandlingsmøder og deltagelse i kongresser, delegeretmøder, hovedbestyrelsesmøder, bestyrelsesmøder, forretningsudvalg m.v.
 Stk. 6. Kirkeministeriet opfordrer provstierne1 til at refundere eller på tilsvarende vis dække, menighedsrådets merudgifter i forbindelse med den lokalt indgåede aftale om en evt. tillidsrepræsentants fravær fra tjenesten uden lønafkortning.
 § 6. Tillidsrepræsentanten får af sin arbejdsgiver, stillet it-udstyr til rådighed, hvis den pågældende ikke allerede har dette stillet til rådighed som en del af ansættelsen.
 Stk. 2. Hvor det er muligt inden for provstiets grænser2, stilles et lokale til rådighed, som tillidsrepræsentanten efter nærmere aftale kan anvende efter konkret behov.
§ 7. Ved fravær udover det i § 5, stk. 4 og 5 nævnte foretages lønafkortning med for tiden 1/1924 pr. time af den til enhver tid gældende årsløn.
Afkortningen medfører ikke fradrag ved beregning af lønanciennitet eller pensionsalder.
 § 8. Udgifter til nødvendig befordring ved varetagelse af hvervet afholdes efter de for tjenestemænd gældende regler af kirkekassen i det sogn, hvor tillidsrepræsentanten er ansat.
Ikrafttrædelse § 9. Cirkulæret træder i kraft den 15. februar 2022.
 Stk. 2. Cirkulære nr. 9362 af 12. april 2016 om en tillidsrepræsentantordning for tjenestemands- og overenskomstansatte organister i folkekirken ophæves.
Kirkeministeriet, den 14. februar 2022 Charlotte Kramer 1 Med provstierne menes det relevante provstiudvalg i forhold til det menighedsråd, som har ansat tillidsrepræsentanten.
 2 Hermed menes, at det lokale, som evt. stilles til rådighed, om muligt skal ligge i det provsti, hvor tillidsrepræsentanten er ansat.
