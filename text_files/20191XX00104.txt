Skriftlig fremsættelse (31. oktober 2019) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af udlændingeloven (Afskaffelse af kravet om vellykket integration i sager om familiesammenføring med børn og indførelse af en frist på 3 måneder for indgivelse af ansøgning) (Lovforslag nr.
L 43) Regeringen finder, at det er naturligt og fornuftigt, at forældre, der har fået opholdstilladelse eller kommer til Danmark som nordiske statsborgere, og danskere, der vender hjem fra udlandet, og ønsker, at deres udenlandske børn også skal have ophold her i landet, ansøger om at få deres børn her til landet i umiddelbar tilknytning til eller inden for kort tid efter, at de selv har fået opholdstilladelse eller, hvis de har dansk indfødsret eller statsborgerskab i et af de andre nordiske lande, er tilmeldt folkeregistret.
Det vil være bedst for at sikre en bedre integration af de børn, der skal have en fremtid her i landet, at de kommer hertil så tidligt som muligt efter, at forælderen, som barnet skal bo sammen med i Danmark, meddeles opholdstilladelse eller, hvis forælderen har dansk indfødsret eller statsborgerskab i et af de andre nordiske lande, tilmeldes folkeregistret.
Endvidere har det gældende krav om vellykket integration i praksis ført til resultater, der forekommer urimelige og vanskelige at forstå.
Med lovforslaget ønsker regeringen derfor at afskaffe kravet om vellykket integration og i stedet indføre en ny ordning, hvor der gælder en frist for indgivelse af ansøgning i de sager om familiesammenføring med børn, hvor barnet og en af barnets forældre eller anden fast omsorgsperson bor i hjemlandet eller et andet land.
En sådan frist vil også betyde klarere og mere gennemskuelige regler om familiesammenføring med børn, der er lettere at forstå, og som vil føre til et mere forudsigeligt og ensartet udfald af sagerne.
Forældre, der kommer til Danmark, vil fra starten vide, hvordan de skal forholde sig, hvis de ønsker, at deres børn skal bo her i landet.
 Med den nye ordning foreslås det, at der som udgangspunkt kun kan gives opholdstilladelse til børn, hvis der ansøges herom senest 3 måneder efter, at forælderen er meddelt opholdstilladelse her i landet eller, hvis forælderen har dansk indfødsret eller statsborgerskab i et af de andre nordiske lande, er tilmeldt folkeregistret.
 Ordningen  og dermed den foreslåede 3-månedersfrist for at indgive ansøgning  vil kun finde anvendelse i de tilfælde, hvor den ene forælder eller en anden fast omsorgsperson bor i hjemlandet eller et andet land, og den anden forælder er meddelt opholdstilladelse her i landet eller, hvis den anden forælder har dansk indfødsret eller statsborgerskab i et af de andre nordiske lande, er tilmeldt folkeregistret.
Det foreslås, at 3-månedersfristen for indgivelse af ansøgning om opholdstilladelse til barnet skal kunne fraviges, hvis der foreligger ganske særlige grunde.
Det vil navnlig omfatte de situationer, hvor det vil være i strid med Danmarks internationale forpligtelser at meddele afslag på opholdstilladelse, selvom ansøgningen er indgivet efter 3-månedersfristens udløb.
 Endvidere foreslås det at ledsage den nye ordning af nogle overgangsbestemmelser.
 Overgangsbestemmelserne indebærer, at børn kan være omfattet af de nye regler, hvis de har en ansøgning under behandling på tidspunktet for lovens ikrafttræden, eller  hvis de endnu ikke har søgt om familiesammenføring  indgiver ansøgning herom senest 3 måneder efter lovens ikrafttræden.
 Endvidere indebærer overgangsbestemmelserne, at børn, der siden ophævelsen af 2-årsfristen i 2016 har fået afslag på opholdstilladelse under henvisning til kravet om vellykket integration, vil være omfattet af de nye regler, hvis der søges om familiesammenføring inden 3 måneder efter lovens ikrafttræden.
Med lovforslaget udmøntes den politiske aftale, som Socialdemokratiet i februar 2019 indgik med den daværende regering (Venstre, Det Konservative Folkeparti og Liberal Alliance) og Dansk Folkeparti om at ændre reglerne for familiesammenføring med børn.
Endvidere gennemføres det, der er anført i den politiske forståelse mellem regeringen, Radikale Venstre, SF og Enhedslisten af 25. juni 2019 om, at de børn, der er kommet i klemme på grund af integrationsvurderingerne fra 2016 og til nu, hjælpes ved, at de får tre måneder til at ansøge om familiesammenføring ud fra kriterierne i den nye lovgivning, selvom deres forældre har været her længere.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
