Fremsat den 28. november 2007 af undervisningsministeren (Bertel Haarder) Forslag til Lov om ændring af lov om Danmarks Evalueringsinstitut (Akkreditering af videregående uddannelser, sammensætning af evalueringsinstituttets bestyrelse og repræsentantskab m.v.) § 1 I lov om Danmarks Evalueringsinstitut, jf. lovbekendtgørelse nr. 775 af 10. august 2005, som ændret ved § 3 i lov nr. 593 af 24. juni 2005, lov nr. 1597 af 20. december 2006 og § 10 i lov nr. 561 af 6. juni 2007, foretages følgende ændringer:
 1. § 1, stk. 3, affattes således:
»Stk. 3. Evalueringsinstituttet har til opgave at samle national og international erfaring med evaluering og kvalitetsudvikling samt løbende at udvikle og forny metoder til evaluering og kvalitetsudvikling.« 2. § 2, stk. 1, 3. pkt., ophæves, og i stedet indsættes som  3 . og  4. pkt .:
»Evalueringsinstituttet kan gennemføre andre former for evalueringer, herunder evalueringer af en institutions samlede virksomhed eller dele heraf.
Instituttet fastsætter emner og metoder for de enkelte evalueringer.« 3. I § 4, stk. 1, 1. pkt., udgår », ministeren for videnskab, teknologi og udvikling«.
 4. I § 5, stk. 2, nr. 2, indsættes efter »2 medlemmer«: »med viden og erfaring inden for ungdomsuddannelserne«.
 5. § 5, stk. 2, nr. 3, affattes således:
»3) 2 medlemmer med viden og erfaring inden for erhvervsakademi- og professionsbacheloruddannelserne, der beskikkes efter indstilling fra Rådet for Erhvervsakademiuddannelser og Professionsbacheloruddannelser.« 6. I § 5, stk. 2, nr. 4, indsættes efter »1 medlem«: »med viden og erfaring inden for kortuddannedes fortsatte uddannelse«.
 7. I § 5, stk. 2, nr. 5, indsættes efter »1 medlem«: »med viden og erfaring inden for erhvervsrettet voksen- og efteruddannelse«.
 8. I § 5, stk. 2, indsættes efter nr. 5 som nyt nummer:
»6) 1 medlem med viden og erfaring inden for de kunstneriske uddannelser m.v., der beskikkes efter indstilling fra kulturministeren.« 9. I § 5, stk. 2, nr. 6, der bliver nr. 7, indsættes efter »1 medlem«: »med viden og erfaring inden for dagtilbudsområdet«.
 10. § 5, stk. 3, affattes således:
»Stk. 3. Bestyrelsen kan endvidere supplere sig med yderligere et medlem med særlig evalueringsfaglig ekspertise.« 11. § 6, stk. 3, affattes således:
»Stk. 3. Instituttets leder ansættes og afskediges af bestyrelsen.
Lederen ansætter og afskediger instituttets øvrige personale.« 12. I § 6, stk. 4, 1. pkt., ændres »alle uddannelsesområder« til: »instituttets virksomhedsområde«.
 13. § 6, stk. 5, affattes således:
»Stk. 5. Repræsentantskabet sammensættes således, at uddannelses- og institutionsområder m.v., der er omfattet af instituttets virksomhed, er repræsenteret sammen med repræsentanter for elever og studerende, faglige foreninger og arbejdsmarkedets parter.« 14. § 6, stk. 6, 2. pkt., affattes således:
»Repræsentanter for studenter- og elevsammenslutninger udpeges dog kun for 2 år.« 15. § 8, stk. 3, affattes således:
»Stk. 3. En begæring om aktindsigt i dokumenter, der er udarbejdet som led i en evaluering efter denne lov, kan først behandles, når den endelige rapport er offentliggjort.« 16. Efter kapitel 2 indsættes:
»Kapitel 2 a Akkrediteringsrapporter § 12 a.
Evalueringsinstituttet gennemfører efter undervisningsministerens beslutning de akkrediteringsvurderinger og udarbejder de akkrediteringsrapporter, som er nødvendige til brug for Akkrediteringsrådets akkrediteringer efter lov om erhvervsakademiuddannelser og professionsbacheloruddannelser.
 Stk. 2. Undervisningsministeren fastsætter nærmere regler om akkrediteringsvurderinger og akkrediteringsrapporter efter stk. 1.
Stk. 3. Evalueringsinstituttet gennemfører akkrediteringsvurderinger og udarbejder akkrediteringsrapporter om uddannelser på kulturministerens område efter kulturministerens beslutning.
Kulturministeren kan fastsætte nærmere regler herom.
Stk. 4. Evalueringsinstituttet kan endvidere efter anmodning gennemføre akkrediteringsvurderinger og udarbejde akkrediteringsrapporter som indtægtsdækket virksomhed.« 17. Lovens bilag 1 affattes således:
»Bilag 1 Love omfattet af § 2, stk. 1, i lov om Danmarks Evalueringsinstitut 1) Lov om erhvervsakademiuddannelser og professionsbacheloruddannelser.
 2) Lov om autorisation af sundhedspersoner og om sundhedsfaglig virksomhed.
 3) Lov om uddannelsen til professionsbachelor som lærer i folkeskolen.
 4) Lov om uddannelsen til professionsbachelor som pædagog.
 5) Lov om uddannelse til ernærings- og husholdningsøkonom.
 6) Lov om uddannelse til håndarbejdslærer.
 7) Lov om professionshøjskoler for videregående uddannelser.
 8) Lov om medie- og journalisthøjskolen.
 9) Lov om institutioner for erhvervsrettet uddannelse.
 10) Lov om erhvervsrettet grunduddannelse og videregående uddannelse (videreuddannelsessystemet) for voksne.
 11) Lov om åben uddannelse (erhvervsrettet voksenuddannelse) m.v.
 12) Lov om arbejdsmarkedsuddannelser m.v.
 13) Lov om uddannelsen til studentereksamen (stx) (gymnasieloven).
 14) Lov om uddannelsen til højere forberedelseseksamen.
 15) Lov om institutioner for almengymnasiale uddannelser og almen voksenuddannelse m.v.
 16) Lov om uddannelserne til højere handelseksamen (hhx) og højere teknisk eksamen (htx).
 17) Lov om erhvervsuddannelser.
 18) Lov om erhvervsgrunduddannelse m.v.
 19) Lov om produktionsskoler.
 20) Lov om vejledning om valg af uddannelse og erhverv.
 21) Lov om ungdomsskoler.
 22) Lov om almen voksenuddannelse (avu-loven).
 23) Lov om specialundervisning for voksne.
 24) Lov om folkehøjskoler, efterskoler, husholdningsskoler og håndarbejdsskoler (frie kostskoler).
 25) Lov om støtte til folkeoplysende voksenundervisning, frivilligt folkeoplysende foreningsarbejde og daghøjskoler samt om Folkeuniversitetet (folkeoplysningsloven).
 26) Lov om danskuddannelse til voksne udlændinge m.fl.
 27) Lov om folkeskolen for så vidt angår evalueringer, der ikke alene omfatter folkeskolen.
 28) Lov om friskoler og private grundskoler m.v.
29) Lov om social service.« § 2 Loven træder i kraft den 1. april 2008, jf. dog stk. 2.
 Stk. 2. Lovens § 1, nr. 4, 6-9, 13 og 14 træder i kraft den 1. januar 2009.
Bemærkninger til lovforslaget Almindelige bemærkninger 1. Indledning Lovforslaget fremsættes bl.a. som led i udmøntning af aftalen af 2. november 2006 mellem regeringen (Venstre og Det konservative Folkeparti), Socialdemokraterne, Dansk Folkeparti og Det Radikale Venstre om udmøntning af globaliseringspuljen.
Et af elementerne i aftalen er indførelse af et akkrediteringssystem med henblik på en systematisk kvalitetssikring af de videregående uddannelser.
Et uafhængigt organ skal løbende akkreditere alle videregående uddannelser efter internationale standarder.
2. Lovforslagets indhold 2.1. Akkreditering af videregående uddannelser Fra 1. april 2008 skal alle videregående uddannelser inden for undervisningsministerens område akkrediteres af Akkrediteringsrådet, jf. lov nr. 294 af 27. marts 2007 om akkrediteringsinstitutionen for videregående uddannelser og det lovforslag om erhvervsakademiuddannelser og professionsbacheloruddannelser, som undervisningsministeren har fremsat samtidig med dette lovforslag.
Godkendelse af en uddannelse og et udbud kan kun gives, hvis Akkrediteringsrådet har akkrediteret uddannelsen, henholdsvis udbuddet positivt.
Kravet om akkreditering af nye uddannelsesudbud indebærer blandt andet, at den uddannelsesinstitution, der søger om udbudsgodkendelse, skal kunne dokumentere tilstrækkelige faglige og institutionelle ressourcer til at udbyde den pågældende uddannelse.
Der bliver tale om følgende to former for akkrediteringer: 1) Akkreditering af eksisterende uddannelser og udbud af uddannelser og 2) Akkreditering af nye uddannelser og nye uddannelsesudbud.
Akkrediteringsrådet træffer afgørelse om akkreditering på baggrund af akkrediteringsrapporter, der er udarbejdet af fagligt anerkendte akkrediteringsaktører.
2.2. Ændring af evalueringsinstituttets virksomhedsområde Evalueringsinstituttet fik ved sin etablering til opgave at foretage obligatoriske og systematiske gennemgange af uddannelser, undervisning mv., primært med det sigte at bidrage til yderligere udvikling og sikring af kvaliteten i uddannelserne og sekundært at foretage en egentlig kontrol af uddannelsessystemets målopfyldelse, jf. § 2, stk. 1, 1. pkt. i lov om Danmarks Evalueringsinstitut.
Instituttet har hidtil kun med ministergodkendelse kunnet gennemføre andre former for evalueringer, herunder evalueringer af en institutions samlede virksomhed eller dele heraf.
Det har været overladt til instituttet at vælge metoder til evalueringsvirksomheden, men en selvevaluering har ifølge den oprindelige lovs forarbejder skullet indgå som fast element i enhver evaluering, jf.
Folketingstidende 1998-99, tillæg A, spalte 2061.
Lov om Danmarks Evalueringsinstitut er senest blevet ændret ved lov nr. 1597 af 20. december 2006. Med ændringen er evalueringsinstituttets virksomhedsområde blevet udvidet med dagtilbudsområdet, jf. servicelovens dagtilbud for 0-6-årige, og ændret på folkeskoleområdet, således at evalueringer, der udelukkende omfatter folkeskoleområdet, fra 1. januar 2007 kun gennemføres efter beslutning af formandskabet for Rådet for Evaluering og Kvalitetsudvikling af Folkeskolen.
Som følge af ændringerne af instituttets virksomhedsområde er der gennemført visse justeringer i sammensætningen af bestyrelse og repræsentantskab.
Der henvises til Folketingstidende 2006-07, Tillæg A, side 2405.
Med lovforslaget foreslås det, at det på undervisningsministerens område primært bliver evalueringsinstituttet, der fra 1. april 2008 gennemfører akkrediteringsvurderinger og udarbejder akkrediteringsrapporter som grundlag for Akkrediteringsrådets afgørelser om akkreditering af videregående uddannelser inden for undervisningsministerens område.
Indførelsen af et akkrediteringssystem for de videregående uddannelser og de allerede gennemførte ændringer af instituttets virksomhed på dagtilbuds- og folkeskoleområdet forstærker evalueringsinstituttets behov for at få bedre muligheder for at evaluere forhold, der rækker ud over undervisning og uddannelse.
På de videregående uddannelser inden for undervisningsministerens område skønnes der således på baggrund af akkrediteringssystemet at blive større behov for evalueringer af tværgående problemstillinger samt evalueringer af institutioner frem for udelukkende af uddannelse og undervisning.
Loven foreslås derfor ændret således, at evalueringsinstituttet kan gennemføre andre former for evalueringer, herunder evalueringer af en institutions samlede virksomhed eller dele heraf.
Det foreslås, at evalueringsinstituttet selv fastsætter emner og metoder for de enkelte evalueringer, jf. § 2, stk. 1, 3. pkt. i lov om Danmarks Evalueringsinstitut.
Eksempler på forskellige former for evalueringer er institutionsevalueringer (evaluering af institutioner som helhed, herunder administration, økonomi og styrelsesforhold), evaluering af institutioners kvalitetssikringssystemer, dvs. auditeringer (afdækning og evaluering af interne kvalitetssikringsmekanismer), evalueringer af uddannelser, tematiske og tværgående evalueringer, f.eks. evalueringer af overgange mellem uddannelsesniveauer og evalueringer af gennemførelsesvejledning, akkrediteringer (afdækning af kvalitet og indhold i forhold til en række allerede formulerede mål), benchmarking og internationale sammenligninger.
Det foreslås som nævnt endvidere, at evalueringsinstituttet får frihed til at vælge den evalueringsmetode, som instituttet skønner mest hensigtsmæssig i forhold til karakteren af den konkrete evaluering, instituttet gennemfører.
Det indebærer bl.a., at selvevaluering ikke længere skal indgå som obligatorisk element i enhver evaluering.
Det skal dog understreges, at evalueringsinstituttet fortsat har en forpligtelse til at udvikle kvaliteten af uddannelse, undervisning og læring og udbrede brugen af metoder, som understøtter kvalitetsudvikling og evalueringskapacitet i institutionerne, herunder selvevaluering og andre udviklingsorienterede redskaber.
Universitetsområdet foreslås at udgå som ordinært evalueringsområde for evalueringsinstituttet.
Instituttet kan dog fortsat efter anmodning kunne gennemføre evalueringer af universitetslovsområdet som indtægtsdækket virksomhed efter lovens § 3.
 Institutioner, uddannelser mv. vil som hidtil være forpligtede til at deltage i evalueringer, som evalueringsinstituttet gennemfører af egen drift eller efter beslutning af formandskabet for Rådet for Evaluering og Kvalitetsudvikling af Folkeskolen, jf. § 2 i lov om Danmarks Evalueringsinstitut.
2.3. Aktindsigt Der foreslås en ændret affattelse af lovens § 8, stk. 3, om aktindsigt i dokumenter i sager under evaluering, således at en begæring om aktindsigt hos såvel evalueringsinstituttet som en institution m.v. under evaluering først kan behandles, når den endelige evalueringsrapport er offentliggjort.
Baggrunden for ændringen er, at Folketingets Ombudsmand i en udtalelse af 29. maj 2007 angående fortolkningen af lovens 8, stk. 3 har udtalt, at det er hans opfattelse, at bestemmelsen i lov om Danmarks Evalueringsinstitut ud fra ordlyden og forarbejderne ikke giver »fornøden hjemmel til at fravige offentlighedsloven i forhold til dokumenter, der (også) befandt sig uden for Danmarks Evalueringsinstitut.« Der henvises i øvrigt til bemærkningerne til nr. 15 vedrørende den foreslåede affattelse af lovens § 8, stk. 3.
2.4. Sammensætningen af bestyrelse og repræsentantskab Som følge af den foreslåede udvidelse af instituttets virksomhedsområde foreslås sammensætningen af bestyrelsen justeret.
Det foreslås, at de medlemmer, der indstilles til udpegning, skal have viden og erfaring inden for evalueringsinstituttets udvidede virksomhedsområde, dvs. såvel inden for uddannelses- som institutionsområderne.
Undervisningsministerens udpegning af medlemmer vil som hidtil ske efter indstilling fra relevante uddannelsesråd.
Repræsentationen fra Ministeriet for Videnskab, Teknologi og Udvikling foreslås at udgå, idet universitetsområdet udgår som ordinært evalueringsområde.
Det foreslås, at der udpeges et medlem med viden og erfaring inden for de kunstneriske uddannelser mv. efter indstilling fra kulturministeren.
Det foreslås desuden, at evalueringsinstituttets bestyrelse kan supplere sig med et medlem med evalueringsfaglig ekspertise.
Det foreslås, at bestyrelsen i fremtiden ansætter og afskediger instituttets leder, uden at undervisningsministeren skal godkende dette.
Forslaget er begrundet i et ønske om at understrege bestyrelsens ansvar for ledelsen af instituttet.
Sammensætningen af repræsentantskabet foreslås ændret, således at alle uddannelses- og institutionsområder mfl., herunder institutionsejere, rektorforsamlinger og bestyrelsesforeninger for områder, der er omfattet af instituttets virksomhed, vil blive repræsenteret sammen med elever og studerende, faglige foreninger og arbejdsmarkedets parter.
Regler om sammensætningen af repræsentantskabet foreslås fastsat i vedtægten for instituttet.
3. De økonomiske og administrative konsekvenser for det offentlige Evalueringsinstituttets driftsudgifter, der årligt fastsættes på finansloven, er på finansloven for 2007 nedsat med 3,5 mio. kr., som er overført til Ministeriet for Videnskab, Teknologi og Udvikling til etablering af akkrediteringsinstitutionen og til Akkrediteringsrådets arbejde med akkreditering af videregående uddannelser.
Udgifter til evalueringsinstituttets akkrediteringsrapporter inden for undervisningsministerens område afholdes af undervisningsministeren.
Evalueringsinstituttets driftsudgifter er på finansloven for 2007 nedsat med det beløb, der skønnes hidtil at være medgået til akkreditering af videregående uddannelser inden for undervisningsministerens område, i alt 1,9 mio. kr.
Midlerne vil sammen med en tilførsel fra globaliseringspuljen på 2,7 mio. kr., der ligeledes skal anvendes til akkrediteringsrapporter på undervisningsministerens område, blive tilbageført til evalueringsinstituttet i overensstemmelse med undervisningsministerens beslutning om, at instituttet skal udarbejde sådanne akkrediteringsrapporter som grundlag for Akkrediteringsrådets afgørelser om akkreditering af uddannelser inden for undervisningsministerens område.
 Lovforslaget indebærer i øvrigt ikke administrative byrder for staten eller administrative konsekvenser for kommuner og regioner.
 4. De økonomiske og administrative konsekvenser for erhvervslivet mv.
 Lovforslaget har ingen konsekvenser for erhvervslivet.
5. De administrative konsekvenser for borgerne Lovforslaget har ingen konsekvenser for borgerne.
6. De miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Et udkast til lovforslaget har været sendt til høring hos følgende myndigheder og organisationer: Akademikernes Centralorganisation, Akkrediteringsrådet, Børne- og Kulturchefforeningen, CVU-Rektorkollegiet, Danmark Evalueringsinstitut, Danmarks Forvaltningshøjskole, Danmarks Journalisthøjskole, Danmarks Skolelederforening, Dansk Arbejdsgiverforening, Dansk Erhverv, Dansk Journalistforbund, Dansk Laborant-Forening, Dansk Ungdoms Fællesråd, Danske Regioner, Danske Studerendes Fællesråd, De Frie Samarbejdende MVU-institutioner, De Samvirkende Invalideorganisationer, Den Grafiske Højskole, Det Centrale Handicapråd, Erhvervsakademirådet, Erhvervsskolernes Elev-Organisation, Finansrådet, Finanssektorens Arbejdsgiverforening, Foreningen af Skoleledere ved de tekniske skoler, Foreningen af Socialchefer i Danmark, Foreningen til unge Handelsmænds Uddannelse, Funktionærernes og Tjenestemændenes Fællesråd, Handels- og Kontorfunktionærernes Forbund, HTS-A, Arbejdsgiver- og Erhvervsorganisationen, Ingeniørforeningen i Danmark, Interesseorganisationen for Handelsskolernes ledelser, Kommunernes Landsforening, Kvinderådet, Landsorganisationen i Danmark, Landssammenslutningen af Handelsskoleelever, Ledernes Hovedorganisation/Lederne, Lærerstuderendes Landskreds, Pædagogstuderendes Landsammenslutning, Rektorkollegiet, Rådet for de Grundlæggende Erhvervsrettede Uddannelser, Rådet for de Gymnasiale Uddannelser, Rådet for Erhvervsrettet Voksen- og Efteruddannelse, Rådet for Evaluering og Kvalitetsudvikling af Folkeskolen, Rådet for Mellemlange Videregående Uddannelser, Rådet om Kortuddannedes Fortsatte Uddannelse, Sammenslutningen af Landbrugets Arbejdsgivere, StudieRådet for Ingeniørstuderende i Danmark, Sygeplejestuderendes Landssammenslutning og Teknisk Landsforbund.
