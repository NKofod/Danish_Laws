(Forbrugerklagenævnsloven) Herved bekendtgøres lov om Forbrugerklagenævnet, jf.  

 lovbekendtgørelse nr. 105 af 28. februar 1986, med de ændringer, der følger  

 af lov nr. 320 af 4. juni 1986 og lov nr. 856 af 23. december 1987 Forbrugerklagenævnet § 1.  Klager fra forbrugere vedrørende varer, arbejds-  

 og tjenesteydelser kan indbringes for Forbrugerklagenævnet.
En klage kan angå  

 samtlige omstændigheder i retsforholdet mellem parterne.
 § 2.  Industriministeren fastsætter regler om, i  

 hvilket omfang klager fra forbrugere vedrørende varer eller arbejds- og  

 tjenesteydelser, der hidrører fra offentlig virksomhed, kan indbringes for  

 nævnet.
 § 3.  Uden for nævnets område falder klager, for  

 hvilke der i lovgivningen er foreskrevet en særlig klageadgang.
 Stk. 2.  Industriministeren kan endvidere bestemme, at  

 visse varer, arbejds- og tjenesteydelser eller erhvervsområder undtages fra  

 nævnets virksomhed, eller at klage ikke kan rejses, når prisen for varen  

 eller ydelsen overstiger en bestemt grænse.
§ 4.  Nævnet består af et formandskab og  

 repræsentanter for forbruger- og erhvervsinteresser.
Forbrugerstyrelsen  

 fungerer som nævnets sekretariat.
Stk. 2.  Nævnets medlemmer udnævnes af  

 industriministeren.
Formandskabets medlemmer skal opfylde de almindelige  

 betingelser for at blive udnævnt til dommer og må ikke have særlig  

 tilknytning til forbrugernes og erhvervslivets organisationer.  

 Repræsentanterne for forbruger- og erhvervsinteresser udnævnes for 3 år ad  

 gangen efter indstilling fra forbrugernes og erhvervslivets organisationer.
Stk. 3.  Nævnets forretningsorden fastsættes af  

 industriministeren.
Der kan heri fastsættes regler om betaling af gebyr for  

 nævnsbehandlingen og om offentliggørelse af nævnets afgørelser.
§ 5.  Ved nævnets behandling af en sag skal deltage  

 mindst et medlem af formandskabet.
Endvidere skal deltage mindst to medlemmer  

 udpeget af formandskabet blandt repræsentanter for forbruger- og  

 erhvervsinteresser, således at disse er ligeligt repræsenteret.
 Stk. 2.  (Ophævet).
 § 6.  Klage kan rejses mod den, der efter  

 retsplejelovens regler kan sagsøges ved dansk domstol om de af klagen  

 omfattede spørgsmål.
 Stk. 2.  Aftaler, der bestemmer, at retstvister skal  

 behandles ved voldgift eller andet særligt forum, er ikke til hinder for, at  

 klage indgives til nævnet.
 § 7.  Nævnet afviser klager, der ikke skønnes egnet  

 til behandling ved nævnet.
 Stk. 2.  Nævnet kan afvise at behandle en klage, hvis  

 det må anses for åbenbart, at der ikke kan gives forbrugeren medhold i  

 klagen.
 Stk. 3.  Nævnet kan bemyndige sekretariatet til at  

 træffe de i stk. 1 og 2 nævnte afgørelser.
 § 8.  Så længe en sag verserer for nævnet, kan  

 klagesagens parter ikke anlægge sag ved domstolene om de af klagen omfattede  

 spørgsmål.
 Stk. 2.  Såfremt sag er anlagt ved domstolene og  

 forbrugeren ønsker den indbragt for nævnet, udsætter retten sagen på ubestemt  

 tid og sender den til nævnet, medmindre det må anses for åbenbart, at der  

 ikke kan gives forbrugeren medhold i klagen eller sagen ikke skønnes egnet  

 til behandling ved nævnet.
 Stk. 3.  Såfremt sag er rejst ved voldgift eller andet  

 særligt forum og forbrugeren ønsker den indbragt for nævnet, skal sagen  

 udsættes, indtil den er behandlet af nævnet.
 § 9.  Ingen af parterne betaler omkostninger ved  

 nævnsbehandlingen til den anden part.
 Stk. 2.  Nævnet afholder udgifterne ved indhentelse af  

 sagkyndige erklæringer, som nævnet skønner nødvendige for sagens behandling.
 Stk. 3.  Forbrugerklagenævnet kan bestemme, at den  

 tabende part helt eller delvis skal afholde udgifterne ved indhentelse af  

 sagkyndig erklæring eller betalte gebyrer.
 § 10.  Når nævnet har truffet afgørelse i en klagesag,  

 kan sagen af hver af parterne indbringes for domstolene.
 Stk. 2.  Såfremt nævnets afgørelser eller forlig indgået  

 for nævnet ikke efterleves, indbringer Forbrugerklagenævnets sekretariat på  

 forbrugerens begæring og på dennes vegne sagen for domstolene.
 § 11.  Betegnelsen »Forbrugerklagenævnet« er  

 forbeholdt det i nærværende kapitel omhandlede nævn.
Stk. 2.  Industriministeren kan fastsætte bestemmelser,  

 der forbyder andre klageorganer at anvende betegnelser, der kan forveksles  

 med den i stk. 1 anførte betegnelse.
Overtrædelse af et sådant forbud  

 straffes med bøde.
Godkendelse af private klage- og ankenævn § 12.  Forbrugerklagenævnet kan godkende, at klager,  

 der ellers kunne behandles ved nævnet, i stedet behandles ved klage- eller  

 ankenævn omfattende bestemte brancher eller andre afgrænsede områder.
 Stk. 2.  En sådan godkendelse kan kun meddeles, hvis  

 klage- eller ankenævnets vedtægter indeholder bestemmelser om nævnets  

 sammensætning og sagsbehandling, som er betryggende for parterne.
 Stk. 3.  En godkendelse kan tidsbegrænses og kan  

 tilbagekaldes, såfremt forudsætningerne for godkendelse ikke længere skønnes  

 at være til stede.
 Stk. 4.  Forbrugerklagenævnets afgørelse efter stk. 1- 3  

 kan ikke indbringes for anden administrativ myndighed.
 Stk. 5.  § 6, stk. 2, § 8 og § 10 finder tilsvarende  

 anvendelse på sager, der kan indbringes for et godkendt klage- eller  

 ankenævn.
 Ikrafttrædelse m.v.
 § 13.  Loven træder i kraft den 1. juni 1975, § 4 og §  

 12 dog den 1. april 1975.
 § 14.  Loven gælder ikke for Færøerne og Grønland, men  

 kan ved kgl. anordning sættes i kraft for disse landsdele med de afvigelser,  

 som de særlige færøske og grønlandske forhold tilsiger.
 Lov nr. 320 af 4. juni 1986 indeholder følgende  

 ikrafttrædelsesbestemmelse:
 Loven træder i kraft den 1. juli 1986.
 Lov nr. 856 af 23. december 1987 indeholder følgende  

 ikrafttrædelsesbestemmelse:
 Loven træder i kraft den 1. januar 1988.
