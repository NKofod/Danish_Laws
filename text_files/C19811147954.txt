 Ved skrivelse af 20. oktober 1981 har De som advokat for Dansk  

 Professionelt Bokse-Forbund rettet henvendelse til justitsministeriet i  

 anledning af, at politimesteren i ........ ved skrivelse af 8. oktober 1981  

 har tilladt Nordisk Boxing Promotion I/S ved .......... at afholde et  

 boksestævne den 7. november 1981 i Brøndbyhallen med deltagelse af  

 udenlandske, professionelle boksere.
 De har i skrivelsen anført, at der ikke foreligger nogen form for garanti  

 for, at boksestævnet kan afvikles under forsvarlige forhold, og at  

 bestemmelsen i § 3, i justitsministeriets cirkulære af 17. august 1978 om  

 offentlige boksekampe må anses for overtrådt i forbindelse med udstedelsen af  

 tilladelsen.
 Det er således Deres klients opfattelse, at en udenlandsk bokser, som ikke  

 er tilknyttet sit eget nationale forbund - eventuelt fordi et sådant forbund  

 ikke eksisterer -ifølge cirkulæret kun må deltage i konkurrenceboksning, hvis  

 bokseren kan fremlægge en gyldig startbog/licens udstedt af Dansk  

 Professionelt Bokse-Forbund.
 I skrivelse af 2. november 1981 har De efter at have modtaget kopi af  

 sagens akter anmodet justitsministeriet om at præcisere, at bestemmelsen i §  

 3 i justitsministeriets ovennævnte cirkulære skal forstås således, at der  

 under alle omstændigheder må foreligge en licens fra et forbund, som er  

 tilsluttet de internationale forbund, når en udenlandsk professionel bokser  

 skal deltage i professionelle boksestævner her i landet, medmindre det  

 pågældende »autoriserede« forbund ikke har indført licenser.
 Endelig har advokat .......... haft lejlighed til under møder i  

 justitsministeriet den 30. oktober og 2. november 1981 at redegøre nærmere  

 for Deres klients opfattelse af de rejste spørgsmål.
 Justitsministeriet har indhentet udtalelser om sagen fra politimesteren i  

 .............. og sundshedsstyrelsen.
Politimesteren i ......... har i udtalelsen blandt andet anført, at  

 politiets tilladelse til boksestævnet den 7. november 1981 er meddelt under  

 den klare forudsætning, at reglerne i justitsministeriets cirkulære af  

 17.august 1978 om offentlig boksekampe, herunder reglerne i cirkulærets § 3  

 om startbog/licens, nøje overholdes.
Politimesteren har endvidere anført, at  

 politiet ikke har haft rimelig grund til at antage, at de berørte parter ikke  

 nøje ville efterleve de gældende regler, eller at boksestævnet ikke skulle  

 blive gennemført på en forsvarlig måde, idet det forud for tilladelsens  

 meddelelse var oplyst over for politiet, at alle personer bag arrangementet i  

 en årrække på forskellig vis har beskæftiget sig med amatør- og/eller  

 professionel boksning.
 I den anledning skal man meddele, at politimesterens tilladelse til  

 afholdelse af boksestævnet den 7. november 1981 efter justitsministeriets  

 opfattelse lovligt er givet i medfør af politivedtægtens § 48, jfr.  

 justitsministeriets cirkulære af 17. august 1978 om offentlige boksekampe.
 Efter § 4 i justitsministeriets cirkulære om offentlige boksekampe, jfr.  

 instruks for kampledere, og efter sundshedsstyrelsens cirkulære nr. 144 af  

 24. august 1978 vedrørende stævnelægers pligter og beføjelser under  

 offentlige boksekampe påhviler det henholdsvis kamplederen og stævnelægen at  

 påse, at bestemmelserne i de samme cirkulærer om startbøger/licenser  

 overholdes.
 Det bemærkes herved, at der ikke ved § 3, jfr. § 11, i justitsministeriets  

 førnævnte cirkulære er stillet krav om, at en udenlandsk professionel bokser,  

 som ikke er medlem af sit eget nationale forbund - eventuelt fordi et sådant  

 ikke eksisterer - ved deltagelse i boksekampe her i landet skal være i  

 besiddelse af en licens udstedt af Dansk Professionelt Bokse-Forbund eller et  

 andet forbund, der er medlem af det europæiske bokseforbund (EBU) eller et  

 tilsvarende internationalt forbund.
