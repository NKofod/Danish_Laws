Nr BTL 12 Betænkning over Forslag til lov om ændring af lov om et teknologinævn  

 (Udskydelse af lovrevision)   

 Nr L 12 1989-90, 1. samling Afgivet af Uddannelsesudvalget Afgivet: 19891208 Udvalget har behandlet lovforslaget i nogle møder og har herunder stillet spørgsmål til undervisnings- og forskningsministeren, som denne har besvaret skriftligt.
Udvalget har fra Udvalget vedrørende Teknologinævnet modtaget 3 notater om  

 Teknologinævnets arbejde, organisatoriske placering og om den fremtidige  

 budgetramme for nævnet.
Disse notater optrykkes som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets og Centrum-Demokraternes medlemmer af udvalget)  

 lovforslaget til vedtagelse uændret.
 Et flertal inden for flertallet (Socialdemokratiets og Socialistisk  

 Folkepartis medlemmer af udvalget) anbefaler samtidig, at Teknologinævnet  

 gøres permanent.
Et mindretal (Fremskridtspartiets og Centrum-Demokraternes  

 medlemmer af udvalget) indstiller lovforslaget til forkastelse ved 3.  

 behandling.
En vedtagelse af lovforslaget ville indebære en foreløbig femårig  

 forlængelse af Teknologinævnets virksomhed.
Mindretallet finder, at nævnet i  

 stedet skal ophøre med sin virksomhed snarest.
Et mindretal inden for mindretallet (Fremskridtspartiets medlem af  

 udvalget) ønsker i øvrigt at henvise til det af Fremskridtspartiet i  

 folketingsåret 1988-89 fremsatte lovforslag (L 97) om ophævelse af lov om et  

 teknologinævn.
I dettet lovforslag blev der redegjort for Fremskridtspartiets  

 bevæggrund til at foreslå Teknologinævnet nedlagt.
Eva Møller (KF) fmd.
Else Theill Sørensen (KF) Merete Aarup (KF) Inge  

 Dahl Sørensen (V) Hanne Severinsen (V) Pia Dahl (FP) Marianne Jelved (RV)  

 Jette Pors (CD) nfmd.
Lysholm-Christensen (KRF) Jytte Andersen (S)  

 Helle Degn (S) Pernille Forchhammer (S) Anna-Marie Hansen (S) Frank Jensen  

 (S) Lone Møller (S) Aage Frandsen (SF) Hanne Thanning Jacobsen (SF) Bilag 3 notater om Teknologinævnets arbejde, organisatoriske placering og om den  

 fremtidige budgetramme for nævnet Notat om det idemæssige grundlag for Teknologinævnets arbejde Nævnets formål Det er nævnets opgave at følge og iværksætte helhedsvurderinger af den  

 teknologiske udviklings betydning for samfundet og den enkelte borger samt at  

 støtte og fremme en folkelig debat om disse spørgsmål.
 Nævnet søger at tilvejebringe et fremtidsorienteret grundlag som bidrag  

 til Folketingets og offentlighedens debat om den teknologiske udvikling.  

 Nævnet bør derfor løbende være med til at forsyne debatten med relevante  

 argumenter og påpegning af muligheder i udviklingen.
 Nævnet beskæftiger sig ikke med egentlig lovforberedende arbejde.
Nævnet tilstræber at formulere spørgsmål og at være med til at sætte  

 dagsorden for debatten - men kommer ikke med færdige løsningsforslag.
Nævnet  

 iværksætter udredningsarbejder og ikke forskning.
Der bygges på den bedst  

 mulige faglige ekspertise på området - men den ukonventionelle visdom og  

 lægmandsholdninger inddrages også.
Afgrænsning og perspektiv Nævnet beskæftiger sig med teknologivurdering, dvs. vurdering af  

 samspillet mellem teknik, mennesker og samfund.
Det er ikke vurderingen af  

 den konkrete teknik eller den enkelte »duppedit«, der er  

 interessant, men de ændringer for mennesker, miljø og samfundsforhold i  

 øvrigt, som den åbner op for.
Arbejdet bør være fremadskuende, men normalt altid med et konkret  

 udgangspunkt.
Dvs. at en konkret hændelse eller problemstilling nu (f.eks.  

 erkendelse af en drivhuseffekt, stillingtagen inden investering i et  

 hybridnet, opdagelse af kold fusion eller fremstilling af en gensplejset  

 sukkerroe) kan foranledige nævnet til at forestå en fremadskuende vurdering  

 af konsekvenser og muligheder som følge af denne hændelse eller  

 problemstilling.
Nævnets »kendetegn« Nævnet tilstræber at være uafhængigt af sektor- og partsinteresser og  

 indgår i et tæt samspil med især Folketinget om anvendelsen af resultaterne  

 af arbejdet.
 Nævnet søger at afdække, hvilke konsekvenser (herunder konflikter og  

 interessesammenstød) der kan tænkes at opstå i samfundet på grund af nye  

 teknologier.
 Men nævnet forsøger ikke alene at belyse konflikterne, men også, hvor det  

 er muligt, at indfange uerkendte nye muligheder for den enkelte og samfundet,  

 forårsaget af den teknologiske udvikling.
 Nævnets indsats bør tilstræbe at føre til teknologiforståelse og  

 teknologiproblematisering som grundlag for handling og at modvirke den  

 teknologiangst, der fører til handlingslammelse.
Nævnet bør søge at opnå et overblik over udviklingen og de samfundsmæssige  

 forhold omkring teknologiernes udvikling.
Til støtte herfor bestræber nævnet  

 sig på at være udkigspost mod udlandet på det teknologivurderingsmæssige  

 område og at være det organ i landet, der ved, hvad der foregår af væsentlige  

 debatter og forskning uden for Danmark på dette område.
 Nævnet søger at formidle en dialog mellem fagfolk og lægfolk i bred  

 forstand, både i forbindelse med den proces, der fører til  

 helhedsvurderinger, og i forbindelse med formidlingen af de færdige  

 resultater.
 Nævnet bestræber sig på at få fastslået, på hvilke områder der er basis  

 for bred enighed blandt eksperter og befolkning, og på hvilke områder der  

 foreligger væsentlige konflikter.
 Nævnets informationsvirksomhed tilstræber at være gedigen og saglig.
Nævnets metode Nævnet arbejder på følgende områder, i prioriteret rækkefølge:
 * Temaarbejde på udvalgte områder.
 * Høringer i samarbejde med Folketinget om aktuelle emner.
 * Overbliksskabelse.
 * Støtte til forskningsformidling.
 Det grundige arbejde er temaarbejdet, som normalt gennemføres over 1-2 år.  

 Der bør være tale om helhedsvurderinger af emner, der berører mange  

 mennesker, og som ikke allerede er belyst ved andre tilsvarende  

 undersøgelser.
 I tilknytning til tema-arbejdet gives der tilskud til lokal debat om de  

 emner, der behandles inden for temaet.
Helhedsvurderingerne bør være tværfaglige, tværsektorielle, og inddrage  

 både eksperter og lægfolk, samt være åbne over for forskelle i holdninger og  

 værdisæt for herigennem at fremme en konstruktiv debat.
Vurderingerne  

 »oversættes«, om fornødent, fra ekspertniveau til et sprog, som  

 almindelige mennesker kan forstå.
 Det er ikke nævnet selv, der foretager vurderingerne, men nævnet har  

 ansvaret for processens tilrettelæggelse.
Nævnet tilstræber også hurtige reaktioner på aktuelle emner.
Det sker  

 gennem de offentlige høringer og via det overbliksskabende arbejde  

 (nyhedsbrev m.v.).
 Nævnet giver ikke tilskud til andres forsknings- og udredningsvirksomhed.  

 Men nævnet kan støtte formidlingsdelen i de teknologivurderingsprojekter, som  

 nævnet finder der er særlig grund til at interessere sig for, med det sigte  

 at sikre bredt kendskab til deres resultater.
Nævnet bør have et sekretariatsmæssigt beredskab, der kan styre  

 temaarbejdet, gennemføre høringer, forestå det overbliksskabende arbejde og  

 behandle sager om tilskud til forskningsformidling.
Men beredskabet bør ikke  

 være af en karakter, så folketingsmedlemmerne løbende kan rekvirere  

 oversigtspapirer i nævnet.
Nævnets medlemmer forsøger ikke at tage stilling til indholdet i alt det  

 materiale, som nævnet lader udarbejde, eller står som formidler af.
Men på  

 konkrete emneområder vil nævnet - således som det også tidligere har været  

 tilfældet - foretage en samlet vurdering på baggrund af det materiale, der er  

 udarbejdet.
Dette vil typisk være tilfældet i forbindelse med tema-arbejdet.
Ambitionsniveau Nævnet bestræber sig på at bygge sit arbejde på det bedst mulige faglige  

 og videnskabelige grundlag, der er til rådighed, uanset om man må gå til  

 udlandet efter ekspertisen.
Denne målsætning bør gælde både mhp. analyse- og  

 udredningsarbejdet og mhp. formidlingsarbejdet og de overbliksskabende  

 aktiviteter.
Men nævnet er ikke et forskningsråd og har ikke til opgave at  

 blåstemple, hvilke vurderinger der er videnskabeligt korrekte.
Der skal blot  

 sikres et alsidigt fagligt grundlag som bedst muligt ståsted for de  

 vurderinger, der foretages, og for den brede, folkelige debat.
 Nævnet tilstræber en forsvarlig popularisering af problemstillinger i den  

 teknologiske udvikling, til gavn for den brede debat.
Nævnet søger at opdyrke et system til »early warning«.
Dvs.  

 nævnet forsøger at indfange den vigtigste fremtidige udvikling i forholdet  

 mellem teknologi og samfund.
Nævnet tilstræber dog ikke at prøve at indfange  

 »det hele«, men satser på at lave talentfulde »warnings«  

 på udvalgte områder (med åbent erkendt risiko for at det er de  

 »forkerte« områder, der tages op).
Folkelig debat Koblingen til den offentlige debat og det folkeoplysende netværk bør  

 stadig være en central side af nævnets arbejdsfacon.
De vigtigste målgrupper  

 for nævnets arbejde er altid Folketinget og Folkeoplysningen.
Men i øvrigt  

 bestemmes målgrupperne af det konkrete emne, der behandles.
Nævnet bestræber sig på at levere materialer til det folkeoplysende  

 arbejde, men forestår ikke selv lokale debatarrangementer (derimod kan nævnet  

 via tema-arbejdet og høringer forestå debat-arrangementer på nationalt plan).  

 Nævnet bruger de eksisterende folkeoplysende organisationer mhp. den lokale  

 debat, bl.a. gennem anvendelse af den »model«, som blev brugt i  

 forbindelse med debatten om sundhedsteknologi.
Dvs. at der udarbejdes et  

 kvalificeret debatmateriale (f.eks. pjece og film), hvorefter det er op til  

 de lokale foreninger m.m. selv at bruge dette materiale til lokal debat.
Nævnet kan også bygge videre på den model, der er anvendt i forbindelse  

 med det bioteknologiske udviklingsprogram, hvor nævnet har lagt en del af  

 midlerne til oplysning og debat ud til Dansk Folkeoplysnings Samråd.
Nævnet  

 bør i den forbindelse se det som sin opgave at arbejde for, at der afsættes  

 midler til oplysning og debat i forbindelse med alle større  

 teknologifremmeprogrammer.
Autoritet Nævnet tilstræber at være synlig i debatten.
 Nævnet søger at opnå sin autoritet ved at formulere de relevante spørgsmål  

 og dermed levere stof til eftertanke og brændstof til en levende og alsidig  

 debat og ikke ved at præsentere sig som en del af »magtapparatet«  

 som leverandør af de rigtige svar.
 Nævnet bør se det som sin opgave gennem sin deltagelse i den offentlige  

 debat at vænne befolkningen til, at eksperterne er uenige, og at det er helt  

 naturligt, at de er det - og at dette ikke fritager den enkelte for selv at  

 tage stilling.
Nævnet bør være det sted, som pressen henvender sig til, for at få gode  

 råd m.h.t. hvem man kan snakke med for at følge en historie op, når en ny  

 teknologisk udvikling har fundet sted.
Men nævnet bør ikke nødvendigvis være  

 det sted, som pressen henvender sig til for at få en udtalelse om denne nye  

 teknologiske udvikling.
Forholdet mellem 9-mandsudvalg, nævn og sekretariat Folketingets 9-mandsudvalg Udvalget søges inddraget i problemformuleringsfasen i forbindelse med  

 tema-arbejdet, og holdes derudover løbende orienteret om udviklingen i  

 nævnets arbejde.
 En gang om året drøfter nævnet de kommende tre års arbejdsprogram med  

 udvalget på basis af årsberetningen.
Nævnet Nævnet fastsætter og afgrænser de temaer, der skal behandles, og godkender  

 den plan, der udarbejdes for deres gennemførelse.
 Nævnet godkender den problemformulering, der laves i de igangsatte  

 projekter, og foretager en sammenfattende vurdering og evaluering af de  

 konklusioner, som projekterne fører frem til.
 Nævnet prioriterer anvendelsen af de økonomiske midler gennem godkendelse  

 af budget for nævnets samlede drift samt budget for de enkelte projekter.
 Nævnets medlemmer kan indgå som individuelle ressourcepersoner i de  

 projekter og aktiviteter, der igangsættes.
Sekretariatet Sekretariatet betjener nævnet, udarbejder oplæg til problemformuleringer  

 og til konklusioner, styrer projektgennemførelserne og formidlingen af  

 resultaterne.
Notat om nævnets fremtidige organisatoriske placering Ifølge den gældende  

 lov er nævnet sikret en høj grad af uafhængighed.
Det gælder både m.h.t.  

 udpegning af medlemmer, sekretariatets funktionsbetingelser og økonomien.
 Udvalget lægger afgørende vægt på at opretholde nævnets status som et  

 uafhængigt organ, idet man finder, at uafhængigheden er af afgørende  

 betydning, hvis intentionerne og troværdigheden i det idemæssige grundlag  

 skal tilgodeses.
Udpegning af nævnets medlemmer Ifølge den gældende lov indstiller 16 nærmere angivne organisationer,  

 institutioner, råd m.m. i alt 11 medlemmer til nævnet i henhold til den  

 fordeling, som er fastlagt ved lovens § 2. Der skal indstilles både en mand  

 og en kvinde.
Folketingets 9-mandsudvalg bestemmer herefter, om det skal være  

 manden eller kvinden blandt de to indstillede personer, der skal være medlem  

 af nævnet.
 9-mandsudvalget udpeger herudover selv 4 personer direkte, hvoraf den ene  

 samtidig er nævnets formand.
 Den formelle beskikkelse af samtlige medlemmer foretages herefter af  

 undervisningsministeren efter indstilling fra 9-mandsudvalget.
Det er ved sammensætningen af nævnet også fremover afgørende, at nævnet  

 skal have til opgave at indgå i et tæt samspil med Folketinget, jf. det  

 idemæssige grundlag.
Det er derfor væsentligt, at det er Folketinget, der har  

 udpeget nævnets medlemmer.
Udvalget har ingen bemærkninger til, at det er  

 undervisningsministeren, der har ansvaret for den formelle beskikkelse.
 Den gældende ordning indstilles derfor uændret.
Sekretariatets forhold Ifølge den gældende lov er sekretariatet indplaceret under  

 undervisningsministeriet, men personalet ansættes og afskediges efter  

 indstilling fra nævnets formand.
Formandens indstilling er bindende.
Indplaceringen under undervisningsministeriet har sikret, at personalet er  

 ansat efter samme overenskomster og på samme vilkår som statens øvrige  

 personale.
Men placeringen af sekretariatet har derudover været en rent  

 teknisk ordning, idet personalet ikke har haft nogen forbindelse med  

 undervisningsministeriets organisation, f.eks. mhp. samarbejdsudvalg, intern  

 rokering m.m.
Ansættelsesområdet har således alene været Teknologinævnets  

 sekretariat.
Udvalget lægger grundlæggende vægt på, at sekretariatets uafhængighed  

 opretholdes, dvs. at ansættelses- og afskedigelseskompetencen ligger hos  

 nævnets formand.
Udvalget ser heller ingen særlige gevinster ved at  

 sekretariatet placeres under andre organisatoriske former, f.eks. som en  

 integreret del af Folketingets sekretariat.
Tværtimod vil en sådan placering  

 formentlig være uhensigtsmæssig i betragtning af de særlige forhold, der gør  

 sig gældende for nævnet.
Den hidtidige ordning har efter udvalgets skøn fungeret smidigt og fuldt  

 ud tilfredsstillende.
Udvalget indstiller derfor, at denne ordning  

 videreføres.
Fastlæggelse af budgetmæssige rammer Ved vedtagelsen af den oprindelige lov i 1985 blev der indgået et politisk  

 forlig om de midler, der skulle afsættes til nævnets virksomhed i perioden  

 1986-88, som blev fastholdt for 1989 og 1990 ved vedtagelsen af den  

 nugældende lov i 1988. Det har i den forløbne periode været diskuteret, i  

 hvilket omfang nævnet skulle underkastes de administrative besparelser, som  

 andre statslige styrelser o.l. har været underlagt.
Udvalget lægger i forhold til den fremtidige budgetsituation vægt på, at  

 nævnet skal fungere i tæt samspil med Folketinget med den opgave at bidrage  

 til, at Tinget kan debattere den teknologiske udvikling på et  

 fremtidsorienteret grundlag.
En række af nævnets aktiviteter vil således  

 blive igangsat efter direkte aftale med Folketingets 9-mandsudvalg og evt.  

 også Folketingets udvalg for videnskab og forskning.
 Denne særlige rolle i forhold til Folketinget, gør det efter udvalgets  

 opfattelse ønskeligt, at der i forbindelse med den nye lovs vedtagelse indgås  

 et bredt politisk forlig, som kan fastlægge de budgetmæssige rammer for de  

 aktiviteter, der skal finde sted i nævnets regi i de kommende år.
 Det forudsættes, at de konkrete bevillinger optages som normalt på de  

 årlige forslag til finanslove under hensyntagen til det indgåede politiske  

 forlig.
Notat vedr. den fremtidige budgetramme for nævnet I nedenstående oversigt  

 er der angivet et skøn over behovet for størrelsen af den årlige ramme for  

 nævnets fremtidige virksomhed.
Der er tale om et maksimumsskøn, som bygger på  

 de drøftelser, der har været i udvalget af udfyldningen af de 4 prioriterede  

 arbejdsområder, jf. idegrundlaget.
 Skønnet bør derfor danne udgangspunkt for den endelige prioritering af de  

 midler, der skal afsættes til nævnets virke, således at der bliver en  

 sammenkædning mellem den endelige ramme og det  

 ambitionsniveau/aktivitetsomfang, der ønskes opnået inden for de 4  

 prioriterede arbejdsområder.
Til sammenligning er der i oversigten med udgangspunkt i de 11,6 mio. kr.,  

 der er afsat til nævnet i 1990 på forslag til finanslov, forsøgt angivet en  

 skønsmæssig fordeling af rammen i 1990, baseret på de hidtidige former for  

 aktivitet i nævnet og den nuværende bestand af 11 midlertidigt ansatte  

 medarbejdere.
Men denne fordeling er ikke udtryk for et forslag til ramme,  

 den tjener blot som et sammenligningsgrundlag.
 I budgetopstillingen er der forudsat 15 »fast« ansatte i  

 forslaget til nyt budget mod 11 midlertidigt ansatte i øjeblikket. (En del af  

 de 15 »fast« ansatte kan muligvis være åremålsansatte, således som  

 der også er lagt op til i forbindelse med nybesættelsen af  

 sekretariatschefstillingen, men hensynet til erfaringsopbygning og  

 metodeudvikling og til muligheden for at tiltrække kvalificerede medarbejdere  

 nødvendiggør en vis kontinuitet og fasthed i ansættelsesforholdene).
Antallet af ansatte er i høj grad aktivitetsafhængigt, og i opstillingen  

 er der søgt foretaget en skønsmæssig henførsel af personel på de enkelte  

 aktiviteter.
Herudover er der regnet med 4 1/2 ansatte til varetagelse af de  

 tværgående, ikke-henførbare aktiviteter (nævnsbetjening, intern  

 administration, journal, arkiv, regnskab, edb, forsendelse og ledelse).
 Budgetoversigten »som nu« bygger på FFL 1990s ramme på 11,6 mio.  

 kroner, som fordeler sig med 4,8 mio. kroner fra den »oprindelige«  

 bevilling til nævnet, og 6,8 mio. kroner fra det bioteknologiske  

 udviklingsprogram.
EDB og flytning Det vil være nødvendigt i en indkøringsperiode at afsætte en del af  

 midlerne til investering i nyt edb-anlæg, idet det nuværende anlæg kører på  

 kanten af sin kapacitet.
Det vil desuden ligeledes være nødvendigt at afsætte  

 midler til flytning og indretning af nye lokaler, idet de nuværende  

 lokaleforhold er meget trange ift. det aktuelle aktivitetsniveau.
Skønnet over maksimumsrammen Skønnet udtrykker det nødvendige omfang af den faste stab i  

 organisationen, hvis de 4 prioriterede arbejdsopgaver i øvrigt fuldt ud skal  

 gennemføres, således som de er beskrevet i de arbejdspapirer, der har været  

 fremlagt i 9-mandsudvalget.
I så fald er det nødvendigt med et basisbudget på  

 15 ansatte (hvoraf en del dog kan være ansat på åremål) (til en pris på ca.  

 3,3 mio. kroner) og noget mere i husleje end i dag (ca. 500.000 kr.).
 Den model for sekretariatets struktur, der ligger til grund for dette bud  

 på 15 ansatte, er følgende:
(Der gøres opmærksom på, at den fysiske fordeling af personer på enheder i  

 organisationsstrukturen ikke helt svarer til den aktivitetsmæssige fordeling  

 af ansatte, der er angivet i budgetforslaget.
Dette skyldes at nogle  

 aktiviteter går på tværs mellem enhederne - f.eks. udarbejder  

 publikationsenheden publikationer i forbindelse med projektenhedens  

 tema-arbejde).
 1 sekreratiatschef og 5 ACere, 2 bibliotekarer og 6 HKere ansat i 3  

 enheder:
 Sekretariatsenheden (Nævnsbetjening, tilskudssager, regnskab, journal): 4  

 personer.
 Projektenheden (Tema-arbejde, høringer, blad, netværk): 6 personer.
 Publikationsenheden (Teknisk fremstilling af publikationer, salg og  

 distribution, bibliotek): 4 personer.
 Stillingsfordelingen foreslås som følger:
Sekretariatschef 1 ACer Sekretariatsenhed 1 ACer (Nævnsmøder, årsberetning, tilskud til lokal debat, tilskud til  

 forskningsformidling) 1 HKer (Chefsekretær, personale, anskaffelser, møder) 1 1/2 HKer (Journal, bogholderi og regnskab) 1/2 EDB-assistent (Drift og vedligeholdelse af EDB).
Projektenhed 2 ACere (Styring af 2 tema-arbejder) 1 HKer (Sekretær for ACere i tema-arbejdet) Herudover ansættes »løs« arbejdskraft (forskeroplæg,  

 sammenfatninger, studentermedhjælp, korttidsansættelse af HKere og ACere på  

 konkrete projekter) i fornødent omfang i forbindelse med temaerne,  

 finansieret over den ramme, der er afsat til denne aktivitet (2 mio. kr.).
1 ACer (Høringer i samarbejde med forskningsudvalget) 1 HKer (Sekretær på høringer, tilmeldingsadministration) Herudover ansættes »løs« arbejdskraft (forskeroplæg,  

 sammenfatning, studentermedhjælp, korttidsansættelse af HKere og ACere på  

 konkrete projekter) i fornødent omfang i forbindelse med arbejdet med  

 høringerne, finansieret over den ramme, der er afsat til denne aktivitet (1  

 mio. kr.).
1 ACer (Indholdsmæssig redigering af blad, ansvarlig for  

 netværkskontakter) Herudover ansættes »løs« arbejdskraft (forskeroplæg,  

 sammenfatninger, studentermedhjælp, korttidsansættelse af HKere og ACere på  

 konkrete projekter) i fornødent omfang i forbindelse med bladarbejdet,  

 finansieret over den ramme, der er afsat til denne aktivitet (1 mio. kr.).
Publikationsenhed 2 bibliotekarer (Teknisk styring af publikationsfremstilling, registrering  

 af overblik, sekretariat for netværksarbejde, bibliotek).
 2 HKere (Abonnementer, fakturering, forsendelse m.v.).
Budgetrammen: »Samme som nu« Denne ramme er blot et forsøg på at bygge på nævnets faktiske årlige  

 aktivitetsomfang i 1988 og 1989 både til bioteknologi og andre projekter.  

 Udgifterne er forsøgt fordelt svarende til aktivitetsopdelingen i  

 budgetforslaget, men det er kun til illustration, fordi aktiviteterne ikke  

 hidtil har været defineret som temaarbejde, forskningsformidling osv.
Rammen  

 er altså ikke noget forslag til, hvorledes budgettet faktisk skal fordeles på  

 aktiviteterne fremover.
 Basisbudgetter bygger på en forudsætning om et fast personale på ca. 11  

 personer (svarende til det faktiske personale i 1989, inkl. 2 midlertidigt  

 projektansatte).
