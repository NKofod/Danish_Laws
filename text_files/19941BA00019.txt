Nr BSF 19 Forslag til folketingsbeslutning om sikring af uvildig advokatbistand og  

 juridisk ekspertise for staten Fremsat af Kirsten Jacobsen (FP) Kim Behnke (FP) Jan Køpke Christensen  

 (FP) Niels Højland (FP) Annette Just (FP) den 8. november 1994 Folketinget pålægger regeringen at opsige aftalen mellem Finansministeriet og Kammeradvokaten til udgangen af 1995 og fremover at indgå aftale om juridisk bistand med en række forskellige advokatvirksomheder, der hver for sig har særlig ekspertise inden for de enkelte juridiske specialområder.
Bemærkninger til forslaget Baggrunden for forslaget Forslagsstillerne mener, at det vil være hensigtsmæssigt, at der i stedet  

 for, at staten har en aftale med en enkelt kammeradvokat, der dækker samtlige  

 de sagsområder, som staten har behov for, fremover indgås aftaler om juridisk  

 bistand hos en række forskellige advokatvirksomheder, der hver for sig har  

 særlig ekspertise inden for de enkelte juridiske specialområder.  

 Forslagsstillerne mener, at der bør indgås aftale med mindst to  

 advokatvirksomheder inden for hvert af de juridiske specialområder.
Disse  

 advokatvirksomheder vil bære titlen kammeradvokat, når de i de konkrete  

 tilfælde bruges af staten.
Efter at aftalerne er indgået med de advokatvirksomheder, der har særlig  

 ekspertise inden for de enkelte juridiske specialområder, kan de suppleres  

 med aftaler med advokatvirksomheder eller advokater, der er eksperter inden  

 for et af de juridiske specialområder.
Dette kan ske, hvis den pågældende  

 advokatvirksomhed selv beder om at indgå en aftale med staten, eller hvis  

 staten selv henvender sig til den pågældende advokatvirksomhed.
Aftalerne  

 tænkes genforhandlet f.eks. hvert tredje år.
Kammeradvokatens forhold til staten Da juraen siden oprettelsen af kammeradvokatembedet i år 1700 er blevet  

 mere kompleks og mere omfattende, ikke mindst på grund af den stadig mere  

 omfattende EF- og EU-jura, stiller det større og større krav til ekspertise  

 hos den eller de advokater, der skal repræsentere staten.
Fra forskelligt sagkyndigt hold er der i den senere tid rejst tvivl om  

 fordelene ved at overlade al statens advokatarbejde til en enkelt advokat.  

 Således udtaler lic. polit. og forsker i de finansielle markeder på  

 Københavns Universitet Peter Erling Nielsen til Børsen (den 4. oktober 1994)  

 på baggrund af Kammeradvokatens rådgivning i forbindelse med sagen om  

 Himmerlandsbanken bl.a. følgende: »Det ville nok være en fordel for  

 staten fremover at bryde monopolet, så man i stedet for et enkelt  

 advokatfirma knyttede måske 5-6 advokatfirmaer med hver deres ekspertise til  

 sig.« Professor, dr. jur.
Erik Werlauff giver ikke direkte udtryk for,  

 at Kammeradvokatens monopol bør ophæves, men siger dog i samme artikel i  

 Børsen, at »staten fra sag til sag burde kunne supplere  

 Kammeradvokaturen med eksperter inden for det givne område«.
Erik Werlauff siger til Jyllands-Posten den 23. oktober 1994:  

 »Generelt tror jeg, at de er dygtige på kammeradvokatens kontor.
Men eet  

 enkelt firma kan ikke klare at dække alle områder.« Den tidligere ombudsmand professor Lars Nordskov Nielsen siger til  

 Jyllands-Posten den 23. oktober 1994: »Det principielt rigtige bør være,  

 at staten frit kan vælge advokat inden for de forskellige sagsområder.« Det Fri Aktuelt skriver i en artikel den 20. oktober 1994:  

 »Professor, dr. jur.
Eva Smith mener, at tiden er moden til at vurdere  

 Kammeradvokaturens rolle og muligvis ophæve dens nærmest monopolagtige status  

 på at føre statens sager.
Under alle omstændigheder slipper Kammeradvokaturen ikke for diskussionen  

 om, at staten skal benytte flere advokater.
Flere og flere advokatkontorer  

 specialiserer sig i bestemte områder.
Derfor er sagen om Spar Nord dobbelt  

 uheldig for Kammeradvokaturen, da netop skatteområdet er det område, hvor  

 advokaturen ubestridt har den højeste ekspertise.« Begrundelsen for, at staten benytter den private advokatvirksomhed  

 Kammeradvokaten til juridisk rådgivning, er, at staten skal kunne henvise  

 til, at råd, udredninger og responsa fra Kammeradvokaten er uvildige og  

 uafhængige af statsadministrationen og de enkelte ministre.
Da Kammeradvokaten modtager op imod 75 pct. af sine samlede indtægter fra  

 staten, er det imidlertid illusorisk, at Kammeradvokaten skulle kunne være i  

 stand til at levere uafhængig juridisk rådgivning til staten.
Professor, dr.  

 jur.
Erik Werlauff kommenterede i Jyllands-Posten den 23. oktober 1994 det  

 forhold, at Kammeradvokaten modtager op imod 75 pct. af sine indtægter fra  

 staten: »Det giver risiko for, at man oplever sig selv som kundens  

 forlængede arm.
Og det er principielt usundt, hvis man ønsker en uafhængig  

 juridisk bistand.« Denne opfattelse understøttes af formanden for Advokatrådet, Jan Erlund,  

 der i samme artikel udtalte følgende til Jyllands-Posten: »Normalt  

 plejer man at sige, at det ikke er hensigtsmæssigt, hvis et firma er  

 afhængigt af en klient.« Det viser sig da også, at Kammeradvokaten, der modtager en stor andel af  

 sine samlede indtægter fra staten, på det seneste har givet staten mange  

 dårlige råd.
Dette gælder f.eks.
Kammeradvokatens rådgivning i forbindelse  

 med branden i Provianthuset (ved Christiansborg), redegørelsen fra  

 Kammeradvokaten om DSB-færgerne »Ask« og »Urd«, der  

 kostede staten et provenu på ca. 800 mio. kr., Kammeradvokatens rapport om  

 gebyrsagen, som Justitsministeriets Lovafdeling forkastede, Kammeradvokatens  

 rådgivning i forbindelse med sagen om Sparekassen Nordjyllands køb af  

 Himmerlandsbanken og Kammeradvokatens rådgivning i forbindelse med  

 Ungbosagen.
 På baggrund af ovennævnte forhold mener forslagsstillerne, at det vil  

 stille staten bedre, hvad angår juridisk rådgivning, og at det i øvrigt vil  

 styrke advokatfirmaet Poul Schmiths uafhængighed, at eventuel fortsat  

 juridisk rådgivning for staten fremover skal baseres på faglige kriterier og  

 konkret ekspertise og ikke en monopollignende aftale med Finansministeriet.  

 Dette advokatfirma har siden 1935 været statens særlige advokat.
Kammeradvokatens opgaver ifølge aftalen mellem Finansministeriet og  

 Kammeradvokaten og ifølge gældende praksis Ifølge aftalen mellem Kammeradvokaten og Finansministeriet varetager  

 Kammeradvokaten udførelsen af sager og anden advokatmæssig bistand til  

 staten.
Det påhviler Kammeradvokaten at afgive juridiske responsa til  

 samtlige statsinstitutioner.
Sager for DSB samt de af inkassatorordningen  

 under Kongeriget Danmarks Hypotekbank omfattede sager er dog ikke omfattet af  

 kammeradvokatordningen.
Endvidere er statsinstitutioner berettiget til at  

 søge anden advokatbistand i mindre incassosager og lignende, når direkte  

 antagelse af lokal advokat er mest hensigtsmæssig.
 Hvis en statsinstitution i øvrigt i særlige tilfælde eller særlige grupper  

 af tilfælde ønsker at anvende anden advokatbistand, kan dette kun ske med  

 godkendelse fra Finansministeriet.
 Ud af 2.000 sager er der kun søgt om dispensation i tre sager, og kun i en  

 enkelt sag er der givet dispensation inden for det seneste år, oplyser en  

 kommitteret i Finansministeriet til Berlingske Tidende den 22. oktober 1994.
 Imidlertid har en række statsejede selskaber, der de seneste år er  

 omdannet til aktieselskaber, købt advokatbistand hos andre  

 advokatvirksomheder end Kammeradvokaten, oplyser Jyllands-Posten i artiklen  

 den 23. oktober 1994.
Kammeradvokatens indtægter fra staten Siden kammeradvokatembedets oprettelse i år 1700 har der været tale om to  

 former for vederlag: et fast årligt honorar og et med de enkelte sager  

 varierende beløb.
Det faste årlige honorar på 75.000 kr. (1. oktober  

 1984-prisniveau) ekskl. moms modtager Kammeradvokaten for at stå til rådighed  

 med telefonisk og anden kortvarig mundtlig rådgivning.
Honoraret reguleres  

 efter de regler, der til enhver tid gælder for tilsvarende statslige  

 honorarer.
Det salær, Kammeradvokaten oppebærer for den enkelte sag -  

 herunder udarbejdelse af responsa og mere omfattende ankeindstillinger -  

 udgør 2/3 af sædvanligt advokatsalær.
Salæret omfatter sædvanlige udgifter  

 til porto og copialia.
Finansministeriet og Kammeradvokaten har siden januar 1994 nægtet at  

 oplyse om Kammeradvokatens samlede indtægter fra staten.
Finansministeriet og  

 Kammeradvokaten har forsøgt at bevare denne oplysning som en hemmelighed over  

 for Jyllands-Posten og over for Folketingets Finansudvalg.
Imidlertid har finansministeren i svar den 25. oktober 1994 på spørgsmål  

 nr.
S 65, folketingsåret 1994-95, stillet den 18. oktober 1994 i henhold til  

 Folketingets forretningsorden § 20 af Kirsten Jacobsen (FP) oplyst, at  

 Kammeradvokatens samlede salærer fra staten for de seneste fem år udgør:
1989: kr. 18.161.837,46 ekskl. moms 1990: kr. 18.416.317,14 ekskl. moms 1991: kr. 23.469.163,06 ekskl. moms 1992: kr. 33.556.847,20 ekskl. moms 1993: kr. 44.374.143,36 ekskl. moms.
Historisk baggrund for kammeradvokatordningen Fra enevældens indførelse, ved kongeloven i 1665, til 1848 var den danske  

 centraladministration opdelt i følgende tre hovedområder:
1) Kancelliforvaltningen, der varetog de immaterielle sagsområder  

 (justitsvæsen, kirke, undervisning og rigets forhold til udlandet), 2) kammer- og finansforvaltningen for de materielle sagsområder omfattende  

 rigets indtægter og udgifter samt aktiver og passiver og 3) forvaltningen af den land- og sømilitære krigsmagt.
Kammeradvokaten blev efter embedets oprettelse knyttet til Rentekammeret.  

 Rentekammeret, der hørte ind under kammer- og finansforvaltningen, var fra  

 1660 til Struensees reform af finansstyrelsen i 1771 både et administrativt  

 og dømmende organ.
Under Rentekammeret henhørte også revisionen af  

 regnskaberne.
Kammerretten var første og eneste instans vedrørende kongens  

 tilgodehavender og oppebørselsembedsmændenes tjenstlige forhold.
Til at udføre sagerne for Kammerretten var der oprindelig under  

 Rentekammeret afsat to generalfiskaler for henholdsvis Danmark og Norge.  

 Disse forenedes dog i 1670 i eet embede.
Senere blev embedet lagt ind under  

 Danske Kancelli, men da Rentekammeret derved kom til at mangle en anklager i  

 Kammerretten, oprettedes der den 3. februar 1700 en stilling som  

 kammeradvokat.
I ansættelsesbrevet blev det anført, at hans opdagelse af misligheder  

 blandt embedsmænd straks skulle indberettes til de deputerede for finanserne  

 (Rentekammeret). Kammeradvokaten skulle have et fast vederlag på 200  

 rigsdaler om året, hertil kom præmier for de førte sager, hvis størrelse  

 afhang af, hvor stor nytte kongen havde af dem.
Kammeradvokaten nød under  

 udførelsen af tjenesten kongens beskyttelse.
I en stor bedragerisag i 1702 mod en toldinspektør i København skulle  

 kammeradvokaten arbejde sammen med generalfiskalen, hvilket førte til, at  

 kongen året efter resolverede, at det var kammeradvokatens pligt for  

 Kammerretten at føre sager om konfiskationer i forbindelse med bedrageri  

 inden for toldforvaltningen.
I 1704 blev renteskriverne pålagt at indberette  

 alle regnskabsførere, der var forsømmelige med indsendelse af regnskaberne,  

 til kammeradvokaten.
 En anden af kammeradvokatens særlige opgaver var at efterforske kongens  

 rettigheder til krongods, der var bortsolgt før 1660. Det var endvidere  

 kammeradvokatens opgave at gennemgå boregnskaber for at påse, at afgifter til  

 kongen var betalt.
Kammeradvokaten behøvede ikke selv at være til stede ved afhøring m.v.  

 rundt omkring i rigerne.
I stedet kunne der i sådanne tilfælde ad hoc  

 udnævnes lokale kommissærer for at aflaste kammeradvokaten.
Kammeradvokatens embede adskilte sig fra flertallet af de andre  

 rentekammerembeder ved, at den væsentligste del af hans indtægter hidrørte  

 fra de nævnte præmier, og ved, at kammeradvokaten ikke havde et fast  

 rådighedsbeløb til dækning af udgifterne ved embedsførelsen.
Såfremt  

 præmierne ikke strakte til, måtte kammeradvokaten søge kongen om dækning i  

 hvert enkelt tilfælde.
 Den første kammeradvokats efterfølger fik samme beføjelser, dog med den  

 tilføjelse, at han havde ret til at føre sager for Højesteret, når blot han  

 altid lod kongens sager have forrang.
 Ved et reskript blev kammeradvokaten i 1719 indskærpet nøje at følge  

 regnskabsførerens embedsførelse, hvis han ikke selv ville stå til ansvar for  

 den skade, kongen var blevet påført.
 For at samle bestemmelserne om embedet udarbejdede kammeradvokaten efter  

 kongelig ordre et udkast til en kammeradvokatinstruks, der stadfæstedes af  

 kongen den 15. juli 1720, hvorved reglerne om embedet kom til at fremgå af  

 een retsforskrift.
Stillingen som kammeradvokat gennem tiderne Stillingen som kammeradvokat har været beklædt af 23 personer.
Fra 1700,  

 da stillingen blev oprettet, til 1935 var der 18 kammeradvokater, hvoraf de  

 sidste fire var konstituerede.
Efter embedets nedlæggelse pr. 1. april 1935  

 er der med den nuværende kammeradvokat ved kongelig resolution beskikket fem  

 kammeradvokater.
