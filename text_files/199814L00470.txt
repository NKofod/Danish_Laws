Betænkning afgivet af Miljø- og  

 Planlægningsudvalget den 12. maj 1999 Betænkning over Forslag til lov om ændring af lov om  

 miljøbeskyttelse (Certificering af virksomheder, der sorterer, behandler  

 eller oparbejder affald) Udvalget har behandlet lovforslaget i nogle møder  

 og har herunder stillet spørgsmål til miljø- og  

 energiministeren, som denne har besvaret skriftligt.
Nogle af udvalgets  

 spørgsmål til miljø- og energiministeren og ministerens  

 svar herpå er optrykt som bilag til betænkningen.
 Endvidere har udvalget modtaget skriftlige og/eller  

 mundtlige henvendelser fra:
Danmarks Automobilforhandler Forening, Dansk Autogenbrug og Genvindings Industrien.
Miljø- og energiministeren har over for udvalget  

 tilkendegivet, at baggrunden for - i relation til certificeringen af virksomheder,  

 der behandler udtjente biler - at pege på de internationalt anerkendte  

 systemer (ISO-serierne) bl.a. er hensynet til ikke at diskriminere  

 udenlandske virksomheder, at ministeren tillægger det vægt, at der i øvrigt  

 forud for fastsættelse af regler om etablering af miljø- og  

 kvalitetsstyringssystemer efter lovforslaget vil blive foretaget en vurdering  

 af, hvilket styringssystem der er bedst egnet til og nemmest vil kunne  

 indføres i de pågældende virksomheder, at det almindelige godkendelsessystem og det hermed forbundne  

 miljøtilsyn er et velegnet instrument til at sikre, at der er kontrol  

 med en virksomheds forskellige udledninger til miljøet.
Når det  

 derimod skal sikres, at en konkret affaldstype oparbejdes på den  

 miljømæssigt og teknologisk bedste måde, vil lovforslagets  

 miljø- og kvalitetsstyresystem være et hensigtsmæssigt  

 instrument.
Det almindelige miljøtilsyn og lovforslagets  

 kvalitetsstyresystemer varetager således forskellige og ikke  

 sammenfaldende eller konkurrerende hensyn, at »Affald 21« blandt andet  tillægger øget  

 kildesortering og nye behandlingsmetoder særlig prioritet.
Et element i  

 realiseringen af en sådan sortering er anvendelsen af miljø- og  

 kvalitetsstyringssystemer.
Dette er baggrunden og begrundelsen for  

 udformningen af hjemlen i lovforslaget, således at denne også kan  

 finde anvendelse på andet end bilskrot.
Miljø- og  

 energiministeren vil naturligvis underrette udvalget, hver gang hjemlen  

 måtte ønskes anvendt i forbindelse med realiseringen af »Affald  

 21«, og at tidspunktet for udmøntningen af lovforslaget i relation til  

 autoophugningsvirksomheder vil blive fastsat således, at »flaskehalse« med hensyn til certificering minimeres.
 Herefter indstiller et flertal (Socialdemokratiets,  

 Socialistisk Folkepartis, Centrum-Demokraternes, Det Radikale Venstres og  

 Enhedslistens medlemmer af udvalget) lovforslaget til vedtagelse  

 uændret.
 Et mindretal (Venstres medlemmer af udvalget)  

 indstiller lovforslaget til forkastelse ved 3. behandling.
 Mindretallet er enig i, at miljøbehandlingen af de  

 omfattede affaldsfraktioner skal foregå på en forsvarlig  

 måde, men har den opfattelse, at lovforslaget har flere ulemper, der  

 gør den nævnte ordning uhensigtmæssig.
 For det første medfører lovforslaget  

 væsentlige omkostninger for de berørte virksomheder,  

 særligt mindre virksomheder i branchen.
 For det andet vil kravet om et standardiseret system  

 certificeret af en akkrediteret virksomhed være med til at hindre  

 udviklingen af nye og mere effektive systemer til sikring af en  

 affaldsbehandling af den højst mulige miljømæssige  

 kvalitet, hvad enten der er tale om systemer udviklet inden for branchen  

 eller systemer i andet regi.
 Mindretallet finder det mere hensigtsmæssigt, hvis  

 de aktuelle brancheorganisationer selv fik ansvaret for at etablere og  

 udvikle passende miljø- og kvalitetssikringssystemer, gerne hjulpet  

 på vej af frivillige aftaler indgået med myndighederne.
 Et andet mindretal (Det Konservative Folkepartis  

 medlemmer af udvalget) vil redegøre for sin stilling til lovforslaget  

 ved 2. behandling.
 Et tredje mindretal (Dansk Folkepartis medlem af  

 udvalget) vil redegøre for sin stilling til lovforslaget ved 2.  

 behandling.
 Et fjerde mindretal (Kristeligt Folkepartis medlem  

 af udvalget) vil redegøre for sin stilling til lovforslaget ved 2.  

 behandling.
Pernille Blach Hansen (S)  

Inger Bierbaum (S) Martin Glerup (S)
Lis Greibe (S) Margot Torp (S)
Steen Gade (SF) fmd.  

Ebbe Kalnæs (CD)
Vibeke Peschardt (RV)
Søren Kolstrup (EL)
Hans Christian Schmidt (V)
Bodil Thrane (V)   

 Jørgen Winther (V) Jens Vibjerg (V)
Lene Espersen (KF) nfmd.  

Frank Dahlgaard (KF)
Svend Aage Fauerholdt (DF)   

 Ole M.
Nielsen (KRF) Fremskridtspartiet havde ikke medlemmer i udvalget.
Bilag Nogle af udvalgets spørgsmål til  

  miljø- og energiministeren og ministerens svar herpå Spørgsmål 3:
Vil ministeren afvise, at kravet i lovforslagets § 1, om,  

 at virksomheder, der sorterer, behandler eller oparbejder affald, for egen  

 regning skal etablere miljø- eller kvalitetsstyringssystem  

 certificeret af en akkrediteret virksomhed, vil medføre et fald i  

 antallet af virksomheder som følge af det øgede  

 omkostningsniveau? Svar:
 Det er sandsynligt, at et antal virksomheder, der  

 affaldshåndterer biler som biaktivitet, vil ophøre hermed.
Udtjente biler affaldshåndteres på  

 nuværende tidspunkt på autoophugningsvirksomheder,  

 genvindingsvirksomheder samt i mindre omfang på autoværksteder.  

 Desuden ophugges biler i mindre omfang på private ejendomme.
I mange  

 tilfælde vil ophugningsaktiviteten være en biaktivitet, som det  

 f.eks. er tilfældet for autoværkstederne og for en del af  

 genvindingsvirksomhederne.
 Det skønnes, at i størrelsesordenen 150  

 virksomheder vil etablere de nødvendige miljø- eller  

 kvalitetsstyringssystemer, og at disse virksomheder på nuværende  

 tidspunkt har en markedsandel på ca. 80 pct.
Virksomheder, der behandler mindre end 100 biler om  

 året, vil næppe kunne foretage en rentabel  

 affaldshåndtering af biler, det gælder primært  

 autoværksteder.
Disse virksomheders eksistensgrundlag vil dog som  

 hovedregel ikke være afhængig af ophugnings- eller  

 skrotningsaktiviteter, idet omsætningen fra disse aktiviteter vil  

 være marginale i forhold til hovedaktiviteten.
For de mindste autoophugningsvirksomheder kan  

 omkostningerne ved certificeringen udgøre en økonomisk  

 belastning, som kan være en medvirkende årsag til, at  

 virksomhedens eksistensgrundlag trues.
I lyset af, at de kommende krav til  

 affaldshåndteringen samlet set må forventes at medføre  

 øgede aktiviteter inden for autoophugningsbranchen, finder jeg det dog  

 ikke sandsynligt, at de ny initiativer i sig selv vil føre til lukning  

 af virksomheder.
Jeg kan i forlængelse heraf bemærke, at det  

 selvfølgelig er hensigten, at kravene til certificeringsordningen  

 fastsættes, så det bliver så simpelt som muligt og så  

 lidt økonomisk belastende som muligt.
Jeg skal i den forbindelse  

  henvise til besvarelsen af spørgsmål 2.
 Spørgsmål 7:
 Ministeren bedes oplyse, om de tilsvarende tyske  

 certificeringskrav belaster de tyske virksomheder i samme grad som den  

 foreslåede danske ordning vil belaste de danske virksomheder - i  

 størrelsesordenen omkring 50.000 kr. samt vedligeholdelsesudgifter.  

 Ministeren bedes i den forbindelse vurdere de danske virksomheders  

 konkurrencemæssige stilling, såfremt tyske virksomheder på  

 baggrund af færre certificeringsomkostninger kan tilbyde billigere  

 affaldsbehandling af udtjente køretøjer.
 Svar:
 Jeg har forelagt spørgsmålet for  

 Miljøstyrelsen, som har oplyst følgende:
» De tyske virksomheder har mulighed for at opfylde kravet  

 ved indførelse af kvalitetsstyring efter internationale standarder  

 (ISO 9000-serien) eller ved at vælge at deltage i Den europæiske  

 Fællesskabsordning for miljøstyring og miljørevision  

 (EMAS), jf.
Rådets forordning (EØF) nr. 1836/93 af 29. juni  

 1993.
De danske virksomheder har i henhold til den planlagte  

 bekendtgørelse om håndtering af affald i form af motordrevne  

 køretøjer og affaldsfraktioner herfra og i overensstemmelse med  

 høringssvarene tillige mulighed for at etablere miljøstyring i  

 overensstemmelse med ISO 14000-serien.
De danske regler vil endvidere - i  

 lighed med de tyske regler - blive udformet, så EMAS-ordningen kan  

 anvendes.
 Miljøstyrelsen skønner, at der ikke er  

 nævneværdige forskelle i omkostningerne ved etablering og drift  

 af disse tre forskellige styringssystemer.
 Som det fremgår af mit svar på  

 spørgsmål 2, har Dansk Autogenbrug over for  

 Miljøstyrelsen oplyst, at foreningens medlemsvirksomheder forholdsvis  

 enkelt vil kunne opgradere deres eksisterende systemer til at opfylde kravene  

 i ISO 14000-serien.
