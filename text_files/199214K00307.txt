Nr BTL 307 Betænkning over Forslag til lov om statstilskud til hjemmeservice   

 Nr L 307 1992-93, 1. samling Afgivet af Erhvervsudvalget Afgivet: 19930617 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Endvidere har udvalget modtaget skriftlige henvendelser fra  

 Landsforeningen for ejere af udlejningsejendomme og Rengøringsselskabernes  

 Branche- og Arbejdsgiverforening.
 Industriministeren har stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de af  

 industriministeren stillede ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af forslagene har partierne  

 ved tidligere lejligheder selv fremlagt, men i helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se forslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
 Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Indledningsvis skal det stå helt klart, at Fremskridtspartiet ikke  

 opfatter sort arbejde og vennetjenester som et problem, der skal løses ved at  

 give flere offentlige tilskud. Årsagen til den meget udbredte anvendelse af  

 såkaldt sort arbejde skyldes det uforskammet høje skatteniveau i Danmark,  

 verdens højeste! Så længe indkomstskat, moms og afgifter lægger beslag på så stor en del af  

 folks indkomst, vil befolkningen i simpel overlevelsestrang søge veje til at  

 undgå det tunge skatteåg.
Nyordningen med hjemmeservice er et forsøg på at omgøre sorte arbejdstimer  

 til såkaldte hvide.
Det vil ikke lykkes i nævneværdigt omfang.
Lovforslaget  

 er simpelt hen ikke konkurrencedygtigt med det sorte arbejdes fleksibilitet  

 og markedsorienterede priser.
Overenskomster, moms og papir er med til at  

 udhule ordningen.
Dertil kommer så, at det er principielt forkert at give tilskud for at  

 reducere sort arbejde.
Tilskuddene skal jo finansieres af skatteopkrævning i  

 den anden ende af systemet, hvorved der skabes grundlag for sort arbejde der.  

 Billedligt svarer det til, når to personer sover under een dyne: hvis den ene  

 trækker mere dyne til sig, vil det betyde, at den anden person bliver  

 blottet.
Fremskridtspartiet skal derfor advare mod ordningen.
Den kommer til at  

 betyde et velfærdsøkonomisk tab for os alle ligesom alle andre kunstige  

 tilskudsordninger.
 ÆndringsforslagAf industriministeren , tiltrådt af et  

flertal (S, CD, RV og KRF):
 Til § 4 1) I stk. 1, 2. pkt., indsættes efter  

 »omsætningsafgift,» ordene: »at virksomheden opfylder de  

 betingelser, der fastsættes i medfør af § 4, stk. 5,».
 2) Stk. 4 affattes således:
»Stk. 4. Tilskudsberettiget arbejde må ikke udføres af  

 arbejdstagere, som 1) er under 18 år, hvis deres ugentlige arbejdstid er mindre end 30 timer, 2) modtager folkepension eller 3) er ansat med offentlige løntilskud.« 3) Efter stk. 4 indsættes som nyt stykke:
»Stk. 5. Industriministeren kan fastsætte regler om, at  

 virksomheden skal tegne ansvarsforsikring og stille garanti for  

 tilbagebetalingskrav efter § 5, stk. 2.« Til § 6 4) Stk. 1 affattes således:
»Kommunalbestyrelsen kan nægte at optage en virksomhed under  

 tilskudsordningen, såfremt den pågældende virksomhed eller en personligt  

 ansvarlig ejer har betydelig forfalden gæld til det offentlige, hvorved  

 forstås beløb i størrelsesordenen 50.000 kr. og derover.
Kommunalbestyrelsen  

 kan endvidere slette en virksomhed fra tilskudsordningen, hvis den pågældende  

 virksomhed eller en personligt ansvarlig ejer oparbejder en betydelig gæld  

 til det offentlige, hvorved forstås beløb i størrelsesordenen 50.000 kr. og  

 derover.
En slettelse fra tilskudsordningen har virkning for arbejder, der  

 udføres af virksomheden, efter at kommunalbestyrelsens afgørelse om slettelse  

 fra tilskudsordningen er meddelt den pågældende virksomhed.« Bemærkninger Til nr. 1 og 3 De foreslåede ændringer indebærer, at industriministeren  

 bemyndiges til at kunne fastsætte regler om, at tilmeldte virksomheder skal  

 have tegnet ansvarsforsikring og/eller stille garanti for  

 tilbagebetalingskrav efter § 5, stk. 2.
På baggrund af ordningens forsøgsmæssige karakter kan der være behov for  

 efterfølgende justeringer.
Der kan eventuelt vise sig behov for at sikre  

 forbrugerens stilling i forbindelse med skadeforvoldelse, som måtte være  

 forårsaget under udførelse af tilskudsberettiget arbejde.
Der kan derfor  

 indføres krav om, at virksomheden forsikrer sig.
 Ligeledes kan der vise sig behov for, at kommunerne ved krav om  

 garantistillelse kan sikre sig tilbagebetaling af ydet tilskud, ifald  

 tilskuddet har været uretmæssigt oppebåret.
 Ifald sådanne supplerende regler findes nødvendige, vil de indgå i de  

 betingelser, der skal opfyldes for, at en virksomhed kan blive omfattet af  

 ordningen.
 Til nr. 2 Den foreslåede ændring indebærer, at arbejde, der udføres af  

 arbejdstagere under 18 år, hvis ugentlige arbejdstid er mindre end 30 timer,  

 eller af arbejdstagere, som modtager folkepension, heller ikke berettiger til  

 tilskud efter lovforslaget.
Baggrunden herfor er, at de nævnte personer i almindelighed ikke er til  

 rådighed for arbejdsmarkedet.
Da forslaget har til formål at nedbringe  

 ledigheden, er det hensigtsmæssigt at sikre, at de personer, der udfører  

 tilskudsberettiget arbejde, er erhvervsaktive.
 Til nr. 4 Den foreslåede ændring indebærer, at en virksomhed også kan  

 nægtes optagelse under tilskudsordningen henholdsvis slettes fra ordningen,  

 såfremt den personligt ansvarlige ejer af virksomheden har en betydelig  

 forfalden gæld til det offentlige.
Ændringen har til formål at udelukke den fortolkningstvivl, som den  

 nuværende formulering kunne give anledning til for så vidt angår  

 enkeltmandsvirksomheder og interessentskaber.
Med den foreslåede ændring er  

 det således fastslået, at ejerens restancer, f.eks. skattegæld som følge af  

 virksomhedsudøvelse i form af enkeltmandsvirksomhed, kan begrunde, at  

 virksomheden nægtes optagelse/slettes fra tilskudsordningen.
