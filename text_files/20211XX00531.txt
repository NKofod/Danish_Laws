Skriftlig fremsættelse (23. februar 2022) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Lov om ændring af lov om arbejdsmiljø (Ændring af offentliggørelse af oplysninger om virksomhedernes arbejdsmiljø) (Lovforslag nr.
L 134) Arbejdstilsynet har siden 2004 offentliggjort oplysninger om resultatet af tilsynsbesøg på virksomhederne i en smileyordning på Arbejdstilsynets hjemmeside.
Virksomhederne kan få en rød, gul eller grøn smiley, der gives alt efter om Arbejdstilsynet har afgivet en afgørelse på tilsynsbesøget eller ej.
Der er dog en række udfordringer ved den gældende smileyordning.
En af dem er, at ordningen ikke er fulgt med tiden.
Arbejdstilsynets grundtilsyn udtages på baggrund af en risikomodel.
Det betyder, at virksomheder, som forventes at have styr på arbejdsmiljøet, i mindre omfang får tilsyn og dermed mulighed for at få en grøn smiley.
Desuden er en smiley udtryk for et øjebliksbillede af arbejdsmiljøet i virksomheden på det tidspunkt, hvor tilsynet gennemføres.
Dermed lever den nuværende smileyordning ikke op til ordningens intention.
 Regeringen ønsker derfor at erstatte den nuværende smileyordning med en faktabaseret visningsordning, som omfatter alle virksomheder, der får besøg af Arbejdstilsynet, og som viser Arbejdstilsynets tilsyn og afgørelser til de enkelte virksomheder.
Formålet med den foreslåede visningsordning er at opnå gennemsigtighed i Arbejdstilsynets tilsyn og afgørelser.
Det vil kunne medvirke til at understøtte arbejdsmiljøindsatsen, herunder det forebyggende arbejdsmiljøarbejde, samt motivere virksomheder til at handle på Arbejdstilsynets afgørelser.
Dermed bidrager lovforslaget til at understøtte et sikkert og sundt arbejdsmiljø på de danske arbejdspladser.
 På den baggrund foreslås det, at beskæftigelsesministeren får bemyndigelse til at fastsætte nærmere regler om offentliggørelse af oplysninger om den enkelte virksomheds arbejdsmiljø på baggrund af Arbejdstilsynets tilsyn og afgørelser.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
