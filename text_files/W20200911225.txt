Fastholdelse af strakspåbud om at sikre, at der anvendes egnet teknisk hjælpemiddel til persontransport til/fra tag på byggeplads Resume Arbejdsmiljøklagenævnet vurderede, at den opstillede Scanclimber SC5000 platformlift ikke var egnet til virksomheden brug som personførende byggeelevator.
Nævnet vurderede desuden, at der, som følge af den manglende effektive overvågede afspærring af ladesteder, var fare for, at der opstod åbninger på platformen eller taget, når liften ikke var i øverste position.
Uafspærrede åbninger medfører fare for betydelig tilskadekomst, da der er risiko for fald gennem åbningerne.
 Nævnet lagde vægt på, at virksomheden 4-5 gange dagligt anvendte en på byggepladsen opstillet Scanclimber SC5000 platformlift som elevator.
Nævnet lagde desuden vægt på, at platformen ikke var opstillet efter standard DS/EN 12159 for byggepladselevatorer.
Der var fx ved ladesteder ikke etableret overvåget afspærring, der sikrede, at platformen ikke kunne anvendes uden, at åbning på tag og platform var effektivt lukket.
 Afgørelsen blev truffet af et enigt nævn.
Den konkrete afgørelse [Adressat udeladt] Afgørelse I har klaget over Arbejdstilsynets afgørelse af 6. juni 2019 med strakspåbud om at sikre, at der anvendes egnet teknisk hjælpemiddel til persontransport til/fra tag.
 Arbejdsmiljøklagenævnet har nu afgjort sagen på møde den 28. januar 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 6. juni 2019 med strakspåbud om at sikre, at der anvendes egnet teknisk hjælpemiddel til persontransport til/fra tag på byggepladsen [adresse udeladt].
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
På nævnets vegne [Navn udeladt] Begrundelse for afgørelsen Sådan vurderer vi sagen Arbejdsmiljøklagenævnet vurderer, at den opstillede Scanclimber SC5000 platformlift ikke var egnet til jeres brug som personførende byggeelevator ved Arbejdstilsynets tilsynsbesøg den 3. juni 2019 på byggepladsen [adresse udeladt].
Nævnet vurderer desuden, at der, som følge af den manglende effektive overvågede afspærring af ladesteder, var fare for, at der opstod åbninger på platformen eller taget, når liften ikke var i øverste position.
Er der uafspærrede åbninger, medfører det en fare for betydelig tilskadekomst, da der er risiko for fald gennem åbningerne.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøget fik oplyst af jeres ledelsesrepræsentant og en ansat, at I 4-5 gange dagligt anvendte en på byggepladsen opstillet Scanclimber SC5000 platformlift som elevator.
Nævnet lægger desuden vægt på, at Arbejdstilsynet konstaterede, at platformen ikke var opstillet efter standard DS/EN 12159 for byggepladselevatorer.
Der var fx ved ladesteder ikke etableret overvåget afspærring, der sikrer, at platformen ikke kan anvendes uden, at åbning på tag og platform er effektivt lukket.
 Nævnet er opmærksom på, at I oplyser, at fremgangsmåden var accepteret af [navn udeladt] som leverandør af platformen.
Det kan ikke føre til et andet resultat, da det afgørende er, at arbejdsplatformen blev anvendt som en person-godsførende byggepladselevator.
Derfor skal platformen opfylde reglerne om anvendelse og opstilling af person-godsførende byggepladselevatorer.
Det er den lokale tilsynskreds, man skal indgå en aftale med, hvis arbejdsstandpladsen undtagelsesvis skal forlades.
Det kan fx være ved altanarbejde o.l.
Det sker ud fra en samlet vurdering af arbejdsopgaverne, og om det anses for hensigtsmæssigt og forsvarligt.
En sådan aftale er også det, leverandøren henviser til i de vedlagte papirer fra jer.
 Arbejdstilsynet har i udtalelsen af 29. juli 2019 oplyst, at Arbejdstilsynet ikke har været hørt om det arbejde, der er forgået i denne sag.
Om reglerne Det følger af arbejdsmiljøloven, at tekniske hjælpemidler skal være indrettet og skal anvendes, så de er sikkerheds- og sundhedsmæssigt fuldt forsvarlige.
 Det følger af reglerne om anvendelse af tekniske hjælpemidler, at et teknisk hjælpemiddel kun må anvendes til de arbejdsfunktioner og under de betingelser, det er egnet til, så begrænsninger, der følger heraf, ikke overskrides til fare for sikkerhed eller sundhed.
 Det følger af reglerne om anvendelse og opstilling af elevatorer mv., at elevatorer kun må anvendes, hvis de opfylder de krav, der gælder for deres konstruktion, udstyr, sikring mv. ifølge bekendtgørelse om indretning af elevatorer, bekendtgørelse om ombygning og væsentlig reparation af elevatorer mv., og bekendtgørelse om indretning af tekniske hjælpemidler.
 Det følger desuden af samme regler, at personførende byggeelevatorer kun må anvendes, hvis elevatoren og dens tilbehør opfylder de vejledende retningslinjer i standarden DS/EN 12159.
Bemærkninger til klagen I anfører, at fordi I har udarbejdet arbejdspladsbrugsanvisning for at forlade liften i løftet stilling, så er den forsvarlig at bruge som transport fra terræn til de forskellige sektioner - i den aktuelle sag.
 I anfører endvidere, at fremgangsmåden er accepteret af [navn udeladt] som leverandør af platformen.
 Arbejdsmiljøklagenævnet skal henvise til begrundelsen for afgørelsen.
 Nævnet kan desuden henvise til Arbejdstilsynets udtalelse af 29. juli 2019, hvori Arbejdstilsynet oplyser, at der er tale om en arbejdsplatform, der anvendes som om det var en byggepladselevator.
Arbejdsplatformen var indrettet sådan, at den kunne transportere materialer og personer til forskellige højder.
Samtidig kunne den bruges som arbejdsstandplads.
Dette er ikke lovligt, når den ikke er indrettet som elevator.
 Nævnet skal bemærke, at det også fremgår af leverandøren af platformens hjemmeside, at arbejdsplatformen ikke må anvendes som elevator.
 Nævnet skal i øvrigt henvise til begrundelsen for afgørelsen.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at afgive påbud:
 § 77, stk. 1, i Beskæftigelsesministeriets lovbekendtgørelse nr. 1084 af 19. september 2017 af lov om arbejdsmiljø Om anvendelse af tekniske hjælpemidler  § 45, stk. 1, i Beskæftigelsesministeriets lovbekendtgørelse nr. 1084 af 19. september 2017 af lov om arbejdsmiljø  § 9, stk. 1, i bekendtgørelse nr. 1109 af 15. december 1992 om anvendelse af tekniske hjælpemidler Om personførende byggepladselevatorer  § 4, i bekendtgørelse nr. 629 af 27. juni 2008 om anvendelse og opstilling af elevatorer mv.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi til er sendt til:
[Adressat udeladt] LOVUDDRAG Lovbekendtgørelse af lov om arbejdsmiljø nr. 1084 af 19. september 2017 med senere ændringer Kapitel 7 Tekniske hjælpemidler m.v.
 § 45. Maskiner, maskindele, beholdere, præfabrikerede konstruktioner, apparater, redskaber, byggevarer, andre tekniske hjælpemidler og personlige værnemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1109 af 15. december 1992 om anvendelse af tekniske hjælpemidler Kapitel 2 Almindelige bestemmelser Brug m.v.
 § 9. Et teknisk hjælpemiddel må kun anvendes til de arbejdsfunktioner og under de betingelser, det er egnet til, så begrænsninger, der følger heraf, ikke overskrides til fare for sikkerhed eller sundhed.
 Bekendtgørelse nr. 629 af 27. juni 2008 om anvendelse og opstilling af elevatorer mv.
Kapitel 2 Almindelige bestemmelser § 4. Elevatorer mv. må kun anvendes, hvis de opfylder de krav, der gælder for deres konstruktion, udstyr, sikring mv. ifølge bekendtgørelse om indretning af elevatorer, bekendtgørelse om ombygning og væsentlig reparation af elevatorer mv., og bekendtgørelse om indretning af tekniske hjælpemidler.
 Stk. 2. Personførende byggeelevatorer må kun anvendes, hvis elevatoren og dens tilbehør opfylder de vejledende retningslinjer i standarden DS/EN 12159.
