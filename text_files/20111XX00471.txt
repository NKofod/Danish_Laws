Skriftlig fremsættelse (28. marts 2012) Kulturministeren (Uffe Elbæk) Herved tillader jeg mig for Folketinget at fremsætte:
Forslag til lov om ændring af lov om udlodning af overskud fra lotteri samt heste- og hundevæddemål (Ny model for fordeling af de almennyttige tipsmidler) (Lovforslag nr.
L 133) Kulturministeriet har siden 2008 haft ansvaret for fordeling af to almennyttige tipspuljer.
I forbindelse med tiltrædelsen af sidste års aktstykke blev det aftalt, at Kulturministeriet skulle udarbejde en ny model for puljeudlodning.
Baggrunden var, at mange af puljemidlerne vedrørte andre ministeriers ressort.
Den nye model forudsætter en ændring af udlodningsloven.
Kulturministeriet har i den forbindelse udarbejdet det lovforslag, der skal udmønte den nye model.
Den nye model er baseret på en analyse af fordelingen af puljemidlerne de sidste tre år.
Analysen viser, at modtagerne kan opdeles i 11 kategorier, som vedrører seks ministeriers ressort.
Kulturministeriet foreslår derfor, at kategorierne fordeles mellem følgende seks ministerier: Kulturministeriet, Miljøministeriet, Ministeriet for Sundhed og Forebyggelse, Udenrigsministeriet, Ministeriet for Fødevarer, Landbrug og Fiskeri samt Ministeriet for Ligestilling og Kirke.
 Formålet med dette lovforslag har ikke været at ændre de gældende fordelingsnøgler, men at sikre en hensigtsmæssig fordeling af de almennyttige tipsmidler, således at de fremadrettet bliver fordelt af de ministerier, under hvis ressort formålet henhører.
Ændringen i fordelingsnøglerne i forhold til gældende udlodningslov skyldes, at omfordelingen af de almennyttige tipsmidler til seks ministerier øger de seks ministeriers fordelingsnøgler.
Kulturministeriets samt Ministeriet for Børn og Undervisnings fordelingsnøgler påvirkes endvidere af ressortomlægningen i forbindelse med regeringsdannelsen i oktober 2011, idet ansvaret for fordeling af tips- og lottomidler til folkeoplysning, landsdækkende oplysningsforbund m.fl. samt ungdomsformål overgår fra Ministeriet for Børn og Undervisning til Kulturministeriet.
 Det forslås, at loven træder i kraft den 1. januar 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
