Nr LSF 139 Forslag til Lov om ophævelse af lov om forbud mod handel med Den  

 Sydafrikanske Republik og Namibia og af lov om forbud mod nye danske  

 investeringer m.v. i Sydafrika og Namibia Fremsat af Annette Just (FP) Kim Behnke (FP) Tom Behnke (FP) Pia  

 Kjærsgaard (FP) Kirsten Madsen (FP) Duetoft (CD) Arne Melchior (CD) den 8. februar 1991 Lov nr. 289 af 4. juni 1986 om forbud mod handel med Den Sydafrikanske Republik og Namibia, som ændret ved lov nr. 393 af 7.
juni 1989, og lov nr. 243 af 6. juni 1985 om forbud mod nye danske investeringer m.v. i Sydafrika og Namibia ophæves.
Bemærkninger til lovforslaget Lovforslaget er en næsten uændret genfremsættelse af beslutningsforslag  

 nr.
B 61 fra folketingsåret 1989-90, se Folketingstidende, forhandlingerne  

 sp. 6044 og 7399 samt tillæg A sp. 4883. Beslutningsforslaget blev henvist  

 til Udenrigsudvalget efter 1. behandling, hvor en række ordførere udtrykte  

 håb om, at udviklingen ville gøre det muligt snarest at ophæve alle  

 sanktioner over for Sydafrika.
 Udviklingen må på nuværende tidspunkt siges at have ændret sig så meget,  

 at et enigt Folketing kan tilslutte sig ophævelse af alle sanktioner over for  

 Sydafrika.
 Da regeringen i Sydafrika har arbejdet hårdt for at gennemføre afskaffelse  

 af apartheid, ophævelse af forbud mod ANC, PAC og det kommunistiske parti,  

 demonstrations- og pressefrihed, oprettelse af en juridisk kommission til  

 beskyttelse af menneskerettigheder for minoritetsgrupper, begrænsning af  

 dødsstraf og ophævelse af et utal af restriktioner, bør Danmark øjeblikkelig  

 sørge for at få en god samhandelspartner tilbage i folden.
 Præsident de Klerk udtalte den 25. september 1990 til The Washington Press  

 Club:
 »Vi ønsker:
 et demokratisk flerpartisystem med regulære valg; godkendelse af  

 rettigheden til, at alle sydafrikanere kan tage del i en regering på alle  

 planer uden at skele til »hudfarve«; minoriteternes beskyttelse mod  

 mishandling af majoriteter; ingen race- eller anden form for diskrimination.
Vi ønsker valg af ligelig værdi for alle.
Vi ser det som absolut  

 nødvendigt med uafhængige domstole.
 Vi går ind for religionsfrihed, forsamlings-, ytrings- og pressefrihed.
Vi tror på et markedsorienteret økonomisk system og retten til, at enhver  

 kan eje og disponere over private midler.' Det meste af dette er nu implementeret i Sydafrika, nok hurtigere end de  

 fleste havde turdet regne med, resten arbejdes der med at få gennem  

 parlamentet.
Dette skal ses i relation til præsident de Klerks tale af 2. februar 1990,  

 hvor de Klerk lovede at arbejde for ophævelse af apartheid i det  

 sydafrikanske parlament.
Der blev altså holdt ord.
 Det Europæiske Råds formandskab konkluderede på rådsmødet den 14. og 15.  

 december 1990 i Rom, at så snart den sydafrikanske regering har taget et  

 lovgivningsinitiativ med henblik på ophævelse af lovene om adskilte  

 beboelsesområder og om besiddelse af fast ejendom, vil Fællesskabet og dets  

 medlemsstater lempe de foranstaltninger, der blev taget i 1986, det vil sige  

 - ud over den lempelse, de allerede havde gjort - ved at ophæve  

 investeringsforbudet i Sydafrika.
Fredag den 1. februar 1991 har præsident de Klerk nu yderligere i sin tale  

 til parlamentet sagt, at lovforslag vil blive fremlagt en af de første dage  

 til ophævelse af lov om adskilte beboelsesområder og om besiddelse af fast  

 ejendom.
Det vil sige, at Det Europæiske Råds formandskabs konklusion med  

 dets betingelser nu er opfyldt.
Men præsident de Klerk går langt videre i sin  

 tale, idet det ifølge hans »manifest« for det »nye  

 Sydafrika«, sådan som det er fremlagt, vil være muligt at forbinde det  

 med det lovforslag om menneskerettigheder, som regeringen allerede har  

 fremlagt om ens registrering for alle (uanset farve). Derudover giver det  

 vejledning i den oprettelse af forhandlinger, der ligger forude  

 (rundbordskonferencen).
 Fred, samarbejde, fremskridt og demokratisering var nøgleordene i denne  

 tale.
 Den sidste hindring for en politisk løsning ser også ud til at være kommet  

 mange skridt nærmere, idet der tirsdag den 29. januar 1991 er sluttet fred  

 mellem de stridende parter, nemlig ANC ved Nelson Mandela og Inkathalederen  

 Mangosuthu Buthelezi.
 Efter dette møde kan de endelige forhandlinger komme i gang, og det er  

 derfor af største vigtighed, at danske virksomheder får de samme muligheder  

 som de øvrige EF-lande.
Hvis man ønsker at hjælpe den sorte del af befolkningen i Sydafrika samt  

 hjælpe til med at forhindre en borgerkrig, må man også give dem mulighed for  

 at få beskæftigelse, for uden arbejde er det næsten umuligt at få gemytterne  

 ud af kog.
Der er mange opgaver at løse i Sydafrika, så tiden må være inde  

 til at give det nye Sydafrika og dets regering en chance.
 Det er netop på den måde, Danmark kan vise sin solidaritet med den  

 sydafrikanske befolkning og samtidig give dansk industri mulighed for at  

 udvide virksomhedernes aktiviteter, inden andre lande sætter sig på de  

 muligheder, vi engang havde så stor succes med.
