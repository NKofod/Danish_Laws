 I medfør af § 1, stk. 1 og 2, § 7 og § 16, stk. 6, i lov om administration  

 af Det europæiske økonomiske Fællesskabs forordninger om markedsordninger for  

 landbrugsvarer m.v., jfr. lovbekendtgørelse nr. 487 af 13. september 1984  

 fastsættes:
 § 1.  De danske Mejeriers Fællesorganisation varetager  

 på vegne af EF-direktoratet administrationen af bestemmelserne om ydelse af  

 almindelig støtte eller forhøjet støtte til skummetmælk til foderbrug og til  

 skummetmælkspulver, hvoraf der fremstilles skummetmælk til foderbrug.
 § 2.  Mejerivirksomheder, der ønsker at opnå  

 almindelig støtte eller forhøjet støtte, skal registreres hos De danske  

 Mejeriers Fællesorganisation, Frederiks Alle 22, 8000 Århus.
 § 3.  Erklæring om, at støtteberettiget skummetmælk  

 udelukkende anvendes til opfodring i egen bedrift, skal af modtagerne af  

 skummetmælken afgives på en formular, som rekvireres hos  

 fællesorganisationen.
Stk. 2.  Erklæringer om at ville overholde betingelserne  

 for modtagelse af skummetmælk, hvortil der ydes forhøjet støtte, skal af  

 modtagerne af skummetmælken afgives på en formular, som rekvireres hos  

 fællesorganisationen.
Forinden leverancer af skummetmælk påbegyndes, skal et  

 eksemplar af erklæringen indsendes til det distrikt for Statskontrollen med  

 Mejeriprodukter og Æg m.m., hvorunder støttemodtageren hører.
 § 4.  Anmodningen om udbetaling af støtte skal  

 fremsættes over for fællesorganisationen på en særlig formular til  

 indberetning vedrørende støtte til skummetmælk og skummetmælkspulver til  

 foderbrug, som rekvireres hos fællesorganisationen.
 § 5.  Støttebeløb, der ydes i henhold til de i § 1  

 nævnte bestemmelser, skal anvendes til nedsættelse af den pris, som modtagere  

 af støtteberettiget skummetmælk til foderbrug betaler for mælken.
 Stk. 2.  Statskontrollen med Mejeriprodukter og Æg m.m.  

 kan forlange dokumentation for overholdelsen af de til enhver tid gældende  

 maksimalpriser for skummetmælk til foderbrug og for omkostningerne for  

 transport af mælken fra mejeri til modtager.
 § 6.  Rigtigheden af oplysninger, der skal danne  

 grundlag for udbetaling af almindelig støtte eller forhøjet støtte, kan  

 forlanges bekræftet af statsautoriseret eller registreret revisor.
 § 7.  Statskontrollen med Mejeriprodukter og Æg m.m.  

 foretager kontrol med overholdelse af ordningens bestemmelser.
 § 8.  Overtrædelse af § 5 straffes med bøde.
 § 9.  Bekendtgørelsen træder i kraft ved  

 bekendtgørelsen i Lovtidende.
 Stk. 2.  Samtidig ophæves bekendtgørelse nr. 648 af 29.  

 december 1977 om ydelse af støtte til skummetmælk til foderbrug.
