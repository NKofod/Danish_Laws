Cirkulæreskrivelse om omklassificering af visse graverstillinger (Til stiftsøvrighederne m.fl.) I forlængelse af overenskomst- og aftaleforhandlingerne 1999 på det offentlige arbejdsmarked har Finansministeriet den 26. januar 2002 givet Kirkeministeriet bemyndigelse til at indgå aftale om omklassificering af gravere.
 Aftalen medfører følgende ændringer i aflønningen af stillinger som graver:
 1. Stillinger som graver i lønramme 5, 6 og 7 omklassificeres til lønramme 9 med virkning fra 1. januar 2002.
 2. Nuværende ansatte i lønramme 5 og 6 indplaceres ved omklassificeringen på nærmeste højere skalatrin med oprykning til næste skalatrin efter 2 år.
 3. Nuværende ansatte i lønramme 7 indplaceres i overensstemmelse med § 9, stk. 3 i aftale af 16 juli 1987 om lønanciennitet.
 De til stillingerne eller stillingsindehaverne i øvrigt knyttet tillæg forbliver uændrede for samtliges vedkommende.
 I overensstemmelse med ovenstående skal graverne, der hidtil har været aflønnet efter lønramme 5 og 6, indplaceres i stillingernes nye lønramme på nærmeste højere løntrin (skalatrin) i forhold til hidtidig lønindplacering, stigende til næste løntrin (skalatrin) i den nye lønramme efter 2 år.
 Graverne, der hidtil har været aflønnet efter lønramme 7, indplaceres i stillingernes nye lønramme på nærmeste højere løntrin (skalatrin) i forhold til hidtidig lønindplacering, stigende til næste løntrin (skalatrin) i den nye lønramme på hidtidig oprykningsdato.
Stiftsøvrigheden foretager nyberegning af stillingsindehavernes løn og beregner efterbetalingsbeløbet.
Hvis der i den forløbne periode siden 1. januar 2002 er sket udskiftning af stillingsindehaver, foretages forholdsmæssig efterbetaling til den nuværende og den tidligere stillingsindehaver.
 Stiftsøvrigheden underretter vedkommende menighedsråd, provstiudvalg og stillingsindehavere om nyberegning af de berørte graveres løn.
 Cirkulæret træder i kraft straks.
