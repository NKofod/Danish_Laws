Bilag 1 Bekendtgørelse om særlige foranstaltninger og erstatning i forbindelse med udryddelse af egtvedsyge I medfør af § 9, § 30, stk. 1 og 3, §§ 34-35, § 44, § 53, § 56, stk. 2 og 4, og § 70, stk. 3, i lov nr. 432 af 9. juni 2004 om hold af dyr fastsættes:
Anvendelsesområde og definitioner § 1. Denne bekendtgørelse fastsætter bestemmelser om særlige foranstaltninger og erstatning i forbindelse med udryddelse af egtvedsyge i akvakulturbrug i tilknytning til Tim Å, Hover Å, Heager Å, Velling Å, Skjern Å, Kongeå, Vejle Å samt Ringkøbing Fjord.
 Stk. 2. Fødevareregionen kan ved forekomst af egtvedsyge i andre områder end de nævnte i stk. 1 bestemme, at bekendtgørelsen finder anvendelse.
 § 2. I denne bekendtgørelse forstås ved:
 1) »Egtvedsyge«: Den danske betegnelse for Viral Hæmorrhagisk Septikæmi (VHS), som er en infektion med VHS-virus (egtvedvirus).
 2) »Modtagelige arter«: Alle laksefiskearter, herunder stalling (Thymallus thymallus) og heltfamilien (Coregonus sp.), samt gedde (Esox lucius) og pighvar (Scophthalmus maximus), sild (Clupea harengus), brisling (Sprattus sprattus), kuller (Gadus aeglefinus), stillehavstorsk (G. macrocephalus), atlantisk torsk (G. morhua) og femtrådet havkvabbe (Onos mustelos).
 3) »Akvakulturbrug«: Ethvert sted, fysisk afgrænset område eller anlæg, der drives af en akvakulturvirksomhed, og hvor der opdrættes akvatiske organismer med henblik på markedsføring, med undtagelse af steder, områder eller anlæg, hvor vildtlevende akvatiske organismer, der er høstet eller fanget med henblik på konsum, midlertidigt holdes fodertomme, mens de venter på at blive slagtet.
 4) »Opdræt«: Opdræt af akvatiske organismer af modtagelige arter på et akvakulturbrug.
 5) »Tørlægning«: En fuldstændig tømning af damme, kanaler, kummer, render mv. for såvel vand som for levende og døde fisk og æg med efterfølgende rensning og desinfektion efter fødevareregionens anvisning.
 6) »Hovedtørlægning«: Tørlægning i hele perioden fra 1. april 2009 til 15. maj 2011.
 7) »Understøttende tørlægning«: Tørlægning i hele perioden fra 1. april til 15. maj 2009 eller 1. april til 15. maj 2010.
 8) »Lystfiskersø«: Damme og anlæg, hvor akvatiske organismer udsættes med henblik på lystfiskeri.
Tørlægning § 3. Fødevareregionen kan efter en risikovurdering påbyde, at akvakulturbrug med modtagelige arter og vandindtag fra Ringkøbing Fjord skal omfattes af hovedtørlægning.
 Stk. 2. Tørlægningen skal godkendes af fødevareregionen.
 § 4. Fødevareregionen kan efter en risikovurdering påbyde, at akvakulturbrug med modtagelige arter i det bekæmpelsesområde, der er nævnt i § 1, stk. 1, eller som er omfattet af § 1, stk. 2, skal omfattes af understøttende tørlægning.
 Stk. 2. Tørlægningen skal godkendes af fødevareregionen.
 § 5. Fødevareregionen kan efter en risikovurdering påbyde, at lystfiskersøer med modtagelige arter i bekæmpelsesområdet, der er nævnt i § 1, stk. 1, eller som er omfattet af § 1, stk. 2, skal omfattes af tørlægning efter fødevareregionens anvisning.
 Stk. 2. Tørlægningen skal godkendes af fødevareregionen.
Afsætning af og genbesætning med fisk og æg § 6. Ved tømning af et akvakulturbrug eller en lystfiskersø efter §§ 3-5 må fisk og æg ikke tilføres et andet akvakulturbrug eller en lystfiskersø eller udsættes i frivand her i landet.
 Stk. 2. Fisk fra akvakulturbrug, der er omfattet af §§ 3 og 4, og som er smittet med egtvedsyge, må kun føres til slagtning på en opskæringsvirksomhed, der afleder spildevand til nedsivning.
 Stk. 3. Dog kan fødevareregionen efter en risikovurdering og på nærmere fastsatte vilkår tillade, at:
1) Fisk og æg uanset bestemmelsen i stk. 1 tilføres et andet akvakulturbrug eller en lystfiskersø eller udsættes i frivand, eller 2) fisk uanset bestemmelsen i stk. 2 føres til en anden type opskæringsvirksomhed.
 § 7. Akvakulturbrug, der er beliggende i det i § 1, stk. 1, nævnte område, eller som er omfattet af § 1, stk. 2, må kun tilføres fisk, æg og sæd fra zoner eller akvakulturbrug, der har status som fri for egtvedsyge (kategori 1) eller er optaget i Fødevarestyrelsens register over akvakulturbrug, der er fri for egtvedsyge.
 Stk. 2. Fødevareregionen kan dog efter en risikovurdering og på nærmere fastsatte vilkår tillade, at der tilføres fisk, æg og sæd fra andre akvakulturbrug.
 Opfiskning af regnbueørred mv.
 § 8. Fødevareregionen kan påbyde opfiskning af regnbueørred i vandløb i det i § 1, stk. 1, nævnte område, eller områder, som er omfattet af § 1, stk. 2.
Infektion af tørlagte akvakulturbrug og lystfiskersøer § 9. Ved infektion med egtvedsyge af akvakulturbrug og lystfiskersøer i det bekæmpelsesområde, der er nævnt i § 1, stk. 1, eller som er omfattet af § 1, stk. 2, pålægger fødevareregionen et offentligt tilsyn efter § 6 i bekendtgørelse nr. 1218 af 12. december 2008 om overvågning og bekæmpelse af visse smitsomme sygdomme hos akvatiske organismer.
Fisk skal aflives, og æg destrueres efter fødevareregionens anvisning, og bruget eller lystfiskersøen skal efter rensning og desinfektion tørlægges i en periode, der omfatter mindst 6 sammenhængende uger i tidsrummet 1. april til 1. oktober.
 Stk. 2. Tilsvarende gælder andre akvakulturbrug, hvis de forsynes med vand fra et inficeret brug.
 Erstatning mv.
§ 10.  Erstatning ved infektion med egtvedsyge af akvakulturbrug og lystfiskersøer i det bekæmpelsesområde, der er nævnt i § 1, stk. 1, eller som er omfattet af § 1, stk. 2, fastsættes efter §§ 1-2 og § 5 i bekendtgørelse nr. 239 af 12. april 1991 om udgifter og erstatning ved bekæmpelse og forebyggelse af husdyrsygdomme anvendelse.
Dog udgør godtgørelse for ulempe, driftstab og udgifter til rensning og desinfektion i forbindelse med infektion med egtvedsyge 0 kr.
 Stk. 2. Bestemmelsen i stk. 1 gælder ikke, hvis akvakulturbruget allerede er smittet med egtvedsyge ved denne bekendtgørelses ikrafttræden.
§ 11. Til de akvakulturbrug, der er nævnt i bilag 1 til denne bekendtgørelse, og som påbydes hovedtørlægning, jf. § 3, yder staten henholdsvis den 1. maj 2009 og den 1. maj 2010 en årlig godtgørelse for ulempe, driftstab og udgifter til rensning og desinfektion.
Det årlige beløb er fastsat i bilaget.
Hvis akvakulturbruget er ophørt den 1. april i de respektive år, udgør godtgørelsen dog 0 kr.
 Stk. 2. Hvis tørlægningen ikke er godkendt af fødevareregionen, jf. § 3, stk. 2, senest den 1. april 2009, nedsættes erstatningen, jf. stk. 1, med 10% pr. arbejsdag.
§ 12. Til akvakulturbrug, der i 2009 påbydes understøttende tørlægning, jf. § 4, yder staten en godtgørelse for ulempe, driftstab og udgifter til rensning og desinfektion på et beløb, der maksimalt udgør 2,50 kr. pr. kg. af størrelsen pr. 1. april 2009 af det på akvakulturbruget højst tilladelige årlige foderforbrug, jf. § 2 i bekendtgørelse nr. 1325 af 20. november 2006 om ferskvandsdambrug.
Hvis akvakulturbruget er ophørt pr. 1. april 2009, udgør godtgørelsen dog 0 kr.
Hvis tørlægningen ikke er godkendt af fødevareregionen, jf. § 4, stk. 2, senest den 1. april 2009, nedsættes erstatningen, jf. stk. 1, med 10% pr. arbejsdag.
Stk. 2. Tilsvarende yder staten en godtgørelse for ulempe, driftstab og udgifter til rensning og desinfektion på et beløb, der maksimalt udgør 2,50 kr. pr. kg. af størrelsen pr. 1. april 2010 af det på akvakulturbruget højst tilladelige årlige foderforbrug, jf. § 2 i bekendtgørelse nr. 1325 af 20. november 2006 om ferskvandsdambrug, til akvakulturbrug, der i 2010 påbydes understøttende tørlægning, jf. § 4. Hvis akvakulturbruget er ophørt pr. 1. april 2010, udgør godtgørelsen dog 0 kr.
Hvis tørlægningen ikke er godkendt af fødevareregionen, jf. § 4, stk. 2, senest den 1. april 2010, nedsættes erstatningen, jf. stk. 1, med 10% pr. arbejsdag.
 Stk. 3. Godtgørelse efter stk. 1 udbetales den 1. juni 2009, og godtgørelse efter stk. 2 udbetales den 1. juni 2010.
 Stk. 4. Uanset bestemmelsen i stk. 3 udbetales godtgørelse dog kun, hvis fødevareregionen senest den 15. maj i det respektive år har konstateret, at de smitteforebyggende foranstaltninger i §§ 9-12 i bekendtgørelse nr. 1219 af 12. december 2008 om autorisation og drift af akvakulturbrug, samt om markedsføring af akvatiske organismer og produkter, er opfyldt.
Straffebestemmelser § 13. Med bøde straffes den, der 1) overtræder § 6, stk. 1-2, og § 7, stk. 1, 2) tilsidesætter vilkår, der er fastsat efter § 6, stk. 3, og § 7, stk. 2, eller 3) undlader at efterkomme påbud efter § 1, stk. 2, § 3, stk. 1, § 4, stk. 1, § 5, stk. 1, og §§ 8-9.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
Ikrafttræden § 14. Bekendtgørelsen træder i kraft den 26. marts 2009.
Fødevarestyrelsen, den 23. marts 2009 P.S.V.Jan Mousing / Christian Strøyer Bilag 1 Årlig godtgørelse ved hovedtørlægning, jf. § 3, i 2009 og 2010 Haurvig Dambrug: 62.500 kr.
Sdr.
Lyngvig Dambrug: 225.000 kr.
 Klittens Dambrug: 275.000 kr.
 Klitgårdens Dambrug: 312.000 kr.
 Langsand Dambrug: 500.000 kr.
 Hvide Sande Dambrug: 250.000 kr.
 Strandgårde Fiskeri: 837.000 kr.
