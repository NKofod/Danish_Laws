 Udtalt at Østre Landsrets dom af 28. september 1982, hvorefter  

 vejmyndigheden ikke kan kræve renter af udgifter der forskudsvis er afholdt i  

 anlægsperioden, må medfører, at sådanne renter heller ikke kan medtages i en  

 kendelse, hvor vejmyndigheden fordeler udgifter til arbejder, hvor en privat  

 grundejer har stået i forskud.
 I brev af 25. juli 1984 har De vedrørende spørgsmålet om renteudgiften ved  

 anlæg af en privat fællesvej anført, at De finder det tvivlsomt, om  

 princippet i Østre Landsrets afgørelse af 28. september 1982 om spørgsmålet  

 kan anvendes, når arbejdet udføres på privat initiativ.
 De anfører i Deres brev, at de øvrige lodsejere, der skal deltage i  

 udgiftsafholdelsen, herved vil opnå en berigelse på bekostning af den eller  

 de lodsejere, der udfører arbejdet.
 Ministeriet skal i denne anledning oplyse:
 Det er et gennemgående princip i privatvejsloven, at udgifterne ved anlæg  

 og vedligeholdelse af private fællesveje skal afholdes af lodsejerne ved  

 vejen og ikke af det offentlige.
 Ved den nævnte Østre Landsretsdom blev dette princip ikke desto mindre  

 fraveget - for så vidt angår forrentningen af anlægsudgifter, der forskudsvis  

 var afholdt af en kommune - til fordel for en analogislutning til  

 vejbidragslovens § 4, stk. 5, hvorefter renter af anlægsudgifter ikke kan  

 indgå i de bidragspligtige udgifter.
 Landsrettens begrundelse for afgørelsen var, at privatvejslovens ikke  

 indeholder fornøden hjemmel til at opkræve renter i anlægsperioden.
 Der er ved lovens forarbejde ikke taget stilling til spørgsmålet, hverken  

 i relation til vejmyndighedens udførelse af arbejdet eller i relation til  

 privates udførelse af arbejdet.
Formålet med lovens bestemmelser er at fastslå vejmyndighedens kompetence  

 i relation til de private lodsejere, herunder at fastslå i hvilket omfang  

 vejmyndigheden kan fordele og opkræve udgifter til vejarbejder på disse veje.  

 Med lovens § 42 gives der vejmyndigheden hjemmel til at fordele udgifterne,  

 når nye private fællesveje anlægges på privat initiativ.
Bestemmelsen  

 henviser til lovens § 62. På den baggrund må det være ministeriets  

 opfattelse, at vejmyndighedens kompetence er begrænset til at fordele de  

 udgifter, som i øvrigt må antages at være omfattet af § 62, således at  

 vejmyndigheden ikke uden udtrykkelig hjemmel hertil er berettiget til at  

 medtage renteudgiften i fordelingen.
 Dette er ikke til hinder for, at der på andet retsgrundlag kan være  

 baggrund for at opkræve yderligere udgifter til arbejdet, men afgørelsen af  

 dette spørgsmål falder uden for vejmyndighedens kompetence og opkrævningen og  

 fordelingen af sådanne udgifter må i givet fald ske på privatretligt grundlag  

 om fornødent ved spørgsmålets indbringelse for domstolene.
 Offentliggjort i VEJLOVE udgivet af DAFOLO.
