Skrivelse om lov om ændring af lov om social pension (Harmonisering af regler om opgørelse af bopælstid for folkepension) Folketinget har den 26. august 2015 vedtaget lovforslag L 3, Forslag til lov om ændring af lov social pension (Harmonisering af regler om opgørelse af bopælstid for folkepension).
 Lovforslaget som vedtaget ved 3. behandling kan findes i Retsinformation på www.retsinformation.dk og på Folketingets hjemmeside www.ft.dk.
 Lovforarbejderne kan ses i dette link på Folketingets hjemmeside:
http://www.ft.dk/samling/20142/lovforslag/L3/index.htm Loven træder i kraft den 1. september 2015.
Optjening af folkepension fastsættes som udgangspunkt på baggrund af bopælstid her i riget i optjeningsperioden mellem det fyldte 15 år og folkepensionsalderen.
Flygtninge, der har fået opholdstilladelse i Danmark, har hidtil kunnet sidestille bopæl i oprindelseslandet med bopæl her i riget ved fastsættelse af folkepensionen.
Formålet med lovændringen er, at afskaffe flygtninges adgang til at medregne bopælstid i oprindelseslandet med bopæl her i riget ved beregning af folkepension.
Dermed omfattes flygtninge af de samme principper, som gælder for øvrige indvandrere og danskere, der har haft ophold i andre lande.
Regler om opgørelse af bopælstid for ret til folkepension for flygtninge er ændret Med lovændringen er reglerne om opgørelse af bopælstid for ret til folkepension for personer, der har fået opholdstilladelse i Danmark efter § 7 eller § 8 i udlændingeloven harmoniseret med reglerne for opgørelse af bopælstid for danskere og øvrige udlændinge.
Lovændringen betyder således, at der fremover gælder de samme principper for alle ved opgørelse af bopælstid for ret til folkepension, jf. dog nedenfor om overgangsbestemmelsen.
Med lovændringen er flygtninges adgang til efter § 9 i lov om social pension, at sidestille bopælstid i oprindelseslandet med bopæl her i riget, ophævet ved ansøgning om folkepension.
Tilsvarende kan bopælstid i andre lande, hvori den pågældende har haft bopæl på et grundlag, der svarer til det, der er nævnt i § 7 i udlændingeloven, heller ikke længere sidestilles med bopæl her i riget, ved tilkendelse af folkepension.
 Loven ændrer alene reglerne om opgørelse af bopælstid for flygtninge, der søger folkepension.
Ikrafttrædelses- og overgangsbestemmelse Loven træder i kraft den 1. september 2015.
 Loven har umiddelbar virkning for flygtninge, som indrejser til Danmark den 1. september 2015 eller senere.
For flygtninge, som er meddelt ophold i Danmark efter udlændingelovens §§ 7 eller 8, som er indrejst i Danmark før 1. september 2015, og som når folkepensionsalderen før den 1. januar 2021, finder lovændringen ikke anvendelse.
Denne persongruppe er derfor omfattet af den hidtil gældende § 9 i lov om social pension ved opgørelse af optjeningsgrundlaget for ret til folkepension.
Ansøgning om anden hjælp Flygtninge, der som følge af det vedtagne lovforslag L 3 ikke er berettiget til folkepension, har mulighed for at søge kommunen om integrationsydelse og kontanthjælp, jf. det samtidigt vedtagne lovforslag L 2.
 Flygtninge, der som følge af det vedtagne lovforslag L 3 ikke er berettiget til en fuld folkepension, men alene en brøkpension, har mulighed for at søge kommunen om supplement til folkepensionen i form af personligt tillæg.
