 Indledning.
 1. Ved en mellem Danmark og Brasilien den 27. august  

 1974 afsluttet overenskomst med protokol til undgåelse af dobbeltbeskatning  

 m.m. er der fastsat en række bestemmelser, der medfører afvigelser fra  

 skattelovgivningens regler i tilfælde, hvor en skatteyder ellers ville blive  

 udsat for dobbeltbeskatning på grund af sammenstødende skattekrav fra Danmark  

 og Brasilien.
 Overenskomsten følger i store træk den af OECD i 1963 udarbejdede  

 modelkonvention, som også er lagt til grund i de nyere aftaler, som Danmark  

 har indgået med andre lande.
 I det følgende vil der kun blive gjort bemærkninger til de artikler, der  

 har særlig betydning, eller som afviger fra modelkonventionen.
 Ikrafttræden.
(Artikel 30) 2. Overenskomsten trådte i kraft den 5. december 1974  

 og finder herefter anvendelse for så vidt angår skatter af indkomst, der er  

 oppebåret fra og med den 1. januar 1975.
 Skatter.
(Artikel 2) 3. De skatter, der omfattes af overenskomsten er i  

 Brasilien den føderale indkomstskat, bortset fra skatten vedrørende visse  

 merindtægter ("excess remittance tax") og vedrørende virksomhed af  

 mindre betydning ("tax on activities of minor importance") og i  

 Danmark indkomstskatterne til staten og de kommunale indkomstskatter.
"Excess remittance," der pålignes udbytte- og royaltyindtægter,  

 er progressiv og pålægges de nævnte indtægter efter fradrag af kildeskat.
En  

 i Danmark hjemmehørende skatteyder, der er pålignet de nævnte, fra  

 overenskomsten undtagne skatter, vil imidlertid kunne få nedsættelse af de  

 danske skatter efter bestemmelsen i ligningslovens § 33.
Endvidere finder overenskomsten anvendelse på alle andre skatter af samme  

 eller væsentlig samme art, der fremtidigt måtte blive indført som tillæg til  

 eller i stedet for gældende skatter.
Som danske skatter af nyere dato, der er  

 omfattet af overenskomsten, kan anføres det særlige folkepensionsbidrag,  

 bidraget til dagpengefonden og den amtskommunale indkomstskat.
 Overenskomsten finder derimod ikke anvendelse på formueskatter.
 Gensidig bistand.
4. I artikel 26 findes en bestemmelse om udveksling af  

 oplysninger.
Henvendelse til Brasilien om oplysninger skal ske gennem  

 skattedepartementet.
 Overenskomsten fastsætter derimod ikke pligt til bistand med hensyn til  

 opkrævning af skatter, men aftale herom vil senere kunne træffes (artikel  

 25).
 Definitioner.
(Artikel 3-5) 5. Almindelige definitioner findes i artikel 3.  

 Udtrykket "hjemmehørende" er defineret i artikel 4 og begrebet  

 "fast driftssted" i artikel 5. Det bemærkes, at overenskomsten for  

 Danmarks vedkommende omfatter kontinentalsoklen, medens den ikke gælder for  

 Færøerne og Grønland, jfr. artikel 3, stk. 1b). Overenskomsten kan dog ifølge  

 artikel 29 udvides til at omfatte disse dele af riget.
 Endvidere skal fremhæves, at stedet for et bygnings-, anlægs- eller  

 monteringsarbejde med en varighed af mere end 6 måneder skal udgøre et fast  

 driftssted, jfr. artikel 5, stk. 2g), medens der efter modelkonventionen  

 kræves 12 måneder.
 Endelig bemærkes, at forsikringsselskaber ifølge stk. 5 skal anses for at  

 have et fast driftssted i den anden stat, når det gennem en repræsentant  

 modtager præmier eller tegner forsikringer i denne stat.
6. I en meddelelse nr. 366 af 10. juli 1974 har det  

 brasilianske finansministerium bekræftet, at artikel 76 i lov nr. 3470 af 28.  

 november 1958 om beskatning af udenlandske kommittent-virksomheder, jfr.  

 finansministeriel bekendtgørelse nr. 228 af 8. maj 1974, ikke vil kunne  

 medføre beskatning i strid med dobbeltbeskatningsoverenskomstens  

 bestemmelser, idet denne i eventuelle konfliktsituationer vil have fortrin.  

 Bekendtgørelsen vedrører alene tilfælde af salg foretaget i Brasilien ved  

 mellemkomst af en repræsentant, bosiddende i Brasilien, som har fuldmagt til  

 at forpligte den udenlandske sælger overfor den brasilianske køber - eller  

 ved mellemkomst af en filial, et datterselskab eller et agentfirma for  

 sælgeren.
Den finder derfor ikke anvendelse i de tilfælde, hvor den  

 brasilianske agents indsats alene består i mellemkomst ved forretningen,  

 indhentelse eller videresendelse af ordrer eller tilbud eller andre  

 handlinger, der er nødvendige for udøvelsen af hvervet som mellemmand, selvom  

 disse tjenesteydelser honoreres med kommissioner eller andre former for  

 aflønning, så længe agenten ikke har fuldmagt til kontraktligt at forpligte  

 sælgeren.
Den blotte kendsgerning, at den udenlandske sælger har en  

 kapitalanpart i agentens firma i Brasilien medfører ikke, at agenten anses at  

 have fuldmagt til at forpligte sælgeren - og den omstændighed, at sælgerens  

 befuldmægtigede (agenten), underskriver, eventuelt i Brasilien, en kontrakt i  

 sælgers navn, er ikke tilstrækkelig til at medføre, at forholdet omfattes af  

 ovennævnte artikel 76 i lov nr. 3470 af 28. november 1958.
 Fordeling af beskatningsretten mellem kildestat og bopælsstat.
(Artikel 6-22) 7. Artikel 7 er i overensstemmelse med  

 modelkonventionens regler om beskatning af fortjeneste ved  

 forretningsvirksomhed.
Udeladelsen af visse af modelkonventionens afsnit  

 skyldes alene, at disse afsnit er anset for overflødige.
8. Et foretagendes fortjeneste ved skibs- eller  

 luftfartsvirksomhed i international trafik beskattes ifølge artikel 8 i den  

 stat, hvori ledelsen har sit sæde.
Ved "international trafik"  

 forstås trafik mellem steder i det ene land under en rejse, der strækker sig  

 over mere end et land, jfr. definitionen i artikel 3, stk. 1, h).
 Beskatningsretten til de af SAS oppebårne indtægter er nærmere omtalt i  

 den til overenskomsten knyttede protokol.
 9. Beskatningen af aktieudbytter (artikel 10) sker i  

 princippet i overensstemmelse med modelkonventionen, dog således at  

 kildestaten skal begrænse sin udbytteskat til 25 pct. (af bruttoudbyttet).  

 Denne sats gælder også i forholdet mellem moder- og datterselskaber.
Stk 5  indeholder en speciel bestemmelse, gældende for  

 danske selskabers faste driftssteder i Brasilien.
Sådanne driftssteder  

 (filialer) beskattes ifølge brasiliansk lovgivning, som om de er  

 datterselskaber.
Reglen indebærer, at driftsstedets overskud først bliver  

 beskattet med gældende selskabsskatteprocent, og at overskuddet, efter  

 fradrag af selskabsskatten, derefter kan undergives kildebeskatning med 25  

 pct.
Ved overskuddets overførsel til moderselskabet i Danmark belægges  

 overførslen med "excess remittance tax", se ovenfor under punkt 3.
10. Renter kan ifølge artikel 11 beskattes med 15 pct.  

 i kildestaten.
Danmark er for tiden ikke i stand til at udnytte denne  

 beskatningsret, medens Brasilien opkræver en kildeskat på normalt 25 pct. af  

 renter.
Det er i artikel 11, stk. 3, bestemt, at renter, der af en låntager i  

 en af staterne betales til regeringen m.v. i den anden stat, er fritaget for  

 beskatning i låntagerens stat.
I protokollen til overenskomsten er det  

 præciseret, at stk. 3 finder anvendelse på Industrialiseringsfonden for  

 Udviklingslandene.
 Artiklens stk. 6, hvorefter begrænsningen af kildebeskatningen ophæves i  

 visse tilfælde, er indsat efter brasiliansk ønske og skyldes brasiliansk  

 domstolspraksis, hvorefter et selskabs faste driftssted i udlandet anses at  

 have hjemsted i den stat, hvori selskabet er hjemmehørende.
11. Medens royalties ifølge modelkonventionen alene  

 kan beskattes i modtagerens bopælsstat, har kildestaten ifølge artikel 12 ret  

 til at beskatte royalties med som hovedregel 15 pct.
For så vidt angår  

 vederlag for benyttelsen af varemærker samt for royalties, der fra et selskab  

 betales til en person, der kontrollerer mindst 50 pct. af selskabets kapital,  

 er satsen dog 25 pct.
Heller ikke denne beskatningsret er Danmark for tiden i  

 stand til at udnytte, medens Brasilien beskatter royalties med en kildeskat  

 på normalt 25 pct.
Der er i artikel 12, stk. 5 - svarende til artikel 11,  

 stk. 7, vedrørende renter - fastsat regler om, hvorfra royalties skal anses  

 at hidrøre.
12. Beskatningsretten til fortjeneste ved afståelse af  

 fast ejendom, erhvervsformue i faste driftssteder og aktiver, som hører til  

 et fast sted, tilkommer ifølge artikel 13 i overensstemmelse med  

 modelkonventionens regler den stat, hvori aktivet befinder sig.
Fortjeneste  

 ved afståelse af skibe eller luftfartøjer beskattes i den stat, hvor  

 foretagendets virkelige ledelse har sit sæde.
 Fortjeneste ved afståelse af alle andre aktiver end de nævnte kan  

 beskattes i begge stater, og dobbeltbeskatningen må ophæves af bopælsstaten i  

 overensstemmelse med reglerne i artikel 23.
13. Ifølge artikel 14 tilkommer beskatningsretten  

 kildestaten, hvis betalingen for et frit erhverv eller et andet selvstændigt  

 arbejde afholdes af et fast driftssted i denne eller af et selskab, der er  

 hjemmehørende der.
Det kræves således ikke som i modelkonventionen, at det  

 faste driftssted til stadighed skal stå til rådighed for udøvelse af  

 virksomheden.
 Det præciseres i protokollen, at artikel 14 finder anvendelse, selvom  

 virksomheden udøves af et selskab eller en forening.
 14. Artikel 15 om beskatning af personlige  

 tjenesteydelser svarer til modelkonventionens artikel 15, således at  

 hovedreglen er, at beskatningsretten tilkommer den stat, hvori arbejdet er  

 udført.
I artikel 15, stk. 2, findes den såkaldte "183-dages regel",  

 hvorefter vederlag, som en person, der er hjemmehørende i den ene  

 kontraherende stat, oppebærer for tjenesteydelser udført i den anden  

 kontraherende stat, beskattes i bopælsstaten, når modtageren opholder sig i  

 den anden stat i en eller flere perioder, der tilsammen ikke overstiger 183  

 dage inden for vedkommende kalenderår.
Det er en betingelse, at vederlaget  

 betales af eller for en arbejdsgiver, der ikke er hjemmehørende i den anden  

 stat, og at det ikke udredes af et fast driftssted eller et fast sted, som  

 arbejdsgiveren har i den anden stat.
Ifølge stk. 3 tilkommer beskatningsretten til vederlag for arbejde om bord  

 på skib eller luftfartøj i international trafik den stat, hvori virksomhedens  

 virkelige ledelse har sit sæde.
Kan en skibsfartsvirksomheds ledelse ikke  

 stedfæstes, kan vederlaget beskattes i skibets registreringsstat.
 Af stk. 4 fremgår, at i Danmark hjemmehørende personer, ansatte ved SAS,  

 alene beskattes i Danmark af vederlag for arbejde udført om bord på  

 luftfartøjer i international trafik.
 15. Artikel 16 giver - i overensstemmelse med  

 modelkonventionen - beskatningsretten til bestyrelseshonorarer m.v. til den  

 stat, hvori selskabet er hjemmehørende.
16. Kunstneres og sportsfolks honorarer (artikel 17)  

 kan beskattes i den stat, hvori virksomheden udøves.
Ifølge stk. 2 gælder  

 dette også, selvom honoraret udbetales til et foretagende i den optrædendes  

 hjemland.
17. Pensioner, der er vederlag for tidligere  

 tjenesteydelser - såvel private (artikel 18) som offentlige (artikel 19, stk.  

 1) - samt pensioner ifølge socialforsorgslovgivningen (artikel 19, stk. 2)  

 kan alle som hovedregel kun beskattes i kildestaten.
Denne hovedregel gælder  

 også i tilfælde, hvor pensionen udbetales for tjenesteydelser i forbindelse  

 med en statsdrevet erhvervsmæssig virksomhed (artikel 19, stk. 4).
Undtagelse gælder for så vidt angår offentlige pensioner (omfattede af  

 artikel 19, stk. 1), hvis modtageren, foruden at være bosat i, også er  

 statsborger i den anden stat.
I disse tilfælde kan begge stater beskatte  

 pensionen.
Dobbeltbeskatningen må da ophæves af bopælsstaten i  

 overensstemmelse med reglerne i art. 23.
18. Artikel 20 indeholder en  

 "professorregel" der, i forhold til den tilsvarende regel i andre  

 overenskomster, stiller strengere betingelser for skattefrihed i  

 opholdsstaten.
Det kræves, at besøget i den anden stat (end den pågældendes  

 (tidligere) bopælsstat) skal ske enten a) efter invitation eller b) som led i  

 en officiel kulturudveksling, og at vederlaget bliver beskattet i den  

 pågældendes (tidligere) bopælsstat.
 Reglen gælder også ophold i forskningsøjemed, og det er ikke en betingelse  

 for dens anvendelse, at den pågældende er skattepligtig på grund af  

 bopælsmæssig tilknytning til hjemstaten ("resident"). Han skal dog  

 som anført ovenfor være skattepligtig der af professorvederlaget.
 19. Ifølge artikel 21 er uddannelsessøgende fritaget  

 for beskatning i studielandet af stipendier m.v. hidrørende fra en anden stat  

 og er ligeledes i et vist omfang fritaget for beskatning af lønindtægter.
20. Indkomst, der ikke udtrykkeligt er omtalt i andre  

 artikler, kan ifølge artikel 22 beskattes i begge stater.
Dobbeltbeskatningen må da ophæves af bopælsstaten i  

 overensstemmelse med reglerne i artikel 23.
 Metoder til ophævelse af dobbeltbeskatning.
(Artikel 23) 21. Brasilien skal som bopælsstat ophæve  

 dobbeltbeskatning ved anvendelse af den almindelige creditregel (svarende til  

 ligningslovens § 33), medens Danmark som bopælsstat som hovedregel skal  

 ophæve dobbeltbeskatning ved anvendelse af den såkaldte "ny  

 exemptions-metode". For så vidt angår rente- og royaltyindtægter,  

 hvortil Brasilien har beskatningsretten, skal Danmark dog anvende  

 "creditmetoden", men således at den brasilianske skat altid skal  

 anses at være pålignet med 25 pct. (såkaldt "matching credit"). Det  

 bemærkes, at creditnedslaget - uanset ovennævnte 25 pct. regel - aldrig kan  

 overstige den forholdsmæssige andel af den danske skat, der falder på  

 indkomsten fra Brasilien.
 Forskellige bestemmelser.
22. Artikel 24 indeholder en  

 ikke-diskriminationsbestemmelse.
Artikel 25 giver regler for indgåelse af  

 gensidige aftaler, herunder i tilfælde, hvor en person anser sig beskattet i  

 strid med overenskomsten, mens artikel 26 pålægger de to stater en gensidig  

 oplysningspligt.
Endelig indeholder artikel 27 en regel om privilegier for  

 diplomater m.v.
 Beskatning ved til- og fraflytning.
 23. Der er ikke i overenskomsten givet særlige regler  

 til løsning af de beskatningsproblemer, der kan opstå i forbindelse med  

 flytning mellem de to stater, hvorfor de interne regler om indtræden og ophør  

 af skattepligt finder anvendelse i disse tilfælde.
 Overenskomstens praktisering.
24. Overenskomstens bestemmelser skal praktiseres ved  

 selve skatteligningen.
Forskudsregistreringer for indkomståret 1975 vil på  

 begæring kunne ændres, jfr. kildeskattelovens § 53, såfremt den er foretaget  

 i strid med overenskomsten.
 25. Tvivlsspørgsmål med hensyn til overenskomstens  

 praktisering skal forelægges for skattedepartementet.
 Skattedepartementet, den 5. maj 1975.
Hans P.
Gøtrik.
 / Erik Møller.
