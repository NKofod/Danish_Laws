Fremsat den 14. april 2009 af Pernille Frahm (SF), Jonas Dahl (SF), Holger K.
Nielsen (SF), Kamal Qureshi (SF) og Ole Sohn (SF) Forslag til folketingsbeslutning om forbud mod investeringer i produktion af og handel med klyngevåben Folketinget pålægger regeringen i forbindelse med Danmarks tiltrædelse af konventionen mod klyngevåben at fremsætte lovforslag om indførelse af forbud for danske finansielle institutioner og kommuner mod investeringer i virksomheder, der producerer eller handler med klyngevåben.
Bemærkninger til forslaget Danmark var i 2008 med til at vedtage og underskrive konventionen mod klyngevåben, som nu afventer ratificering i Folketinget.
Denne konvention indeholder et vidtrækkende forbud mod klyngevåben, som ikke kun forpligter landene til at undlade opbevaring og brug af klyngevåben, men desuden til under ingen omstændigheder at udvikle og producere sådanne våben eller assistere nogen med aktiviteter, der er forbudt i henhold til konventionen.
Konventionens grundlæggende intention er således entydig, nemlig at bidrage til at klyngevåben, hvis ofre i altovervejende grad er civile, ophører med at finde anvendelse i krig.
Det er forslagsstillernes opfattelse, at Danmarks arbejde for at realisere denne målsætning undermineres af det forhold, at det stadig er tilladt for danske finansielle institutioner og kommuner at investere i virksomheder, der producerer eller handler med klyngevåben.
 Så længe det er tilladt for danske banker, pensionskasser, virksomheder, privatpersoner m.fl. at investere i virksomheder, der er med til at udvikle og producere klyngevåben, finder der for så vidt en finansiel assistance af klyngevåbenproduktion sted på dansk grund, der står i modsætning til den grundlæggende hensigt bag konventionen mod klyngevåben.
 Det foreslås derfor, at der i overensstemmelse med Europa-Parlamentets resolution B 6-0414 af 6. juli 2005 indføres et forbud mod investeringer i enhver virksomhed, der producerer eller handler med klyngevåben, gældende for danske institutionelle investorer.
Investeringsforbuddet vil ligge i naturlig forlængelse af konventionen og gøre Danmark til et foregangsland på linje med Belgien, hvor et forbud allerede er gældende lov.
Kun et sådant tiltag vil kunne sikre tilstrækkeligt imod den uholdbare situation, at danske investorer og deres kunder (f.eks. pensionsindskydere og medlemmer af investeringsforeninger) er medejere af virksomheder, der producerer klyngevåben i modstrid med den grundlæggende intention bag konventionen mod klyngevåben, som Danmark er medunderskriver af.
Som led i lovgivningen skal regeringen fremlægge en internationalt dækkende liste, der opdateres en gang årligt, over virksomheder engageret i produktion og handel med klyngevåben, som investeringsforbuddet gælder for.
Denne officielle liste vil tilføre markedet en ny gennemsigtighed, der vil være til hjælp for alle danske investorer, der ønsker at føre en humanitært set ansvarlig investeringspolitik.
Skriftlig fremsættelse Pernille Frahm (SF):
 Forslag til folketingsbeslutning om forbud mod investeringer i produktion af og handel med klyngevåben.
(Beslutningsforslag nr.
B 173).
