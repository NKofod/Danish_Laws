Nr LSF 37 Forslag til Lov om ændring af kriminallov for Grønland (Gevinstgivende  

 spilleautomater) Fremsat af justitsministeren (Bjørn Westh) den 2. november 1994 Vedtaget ved tredjebehandling den 29. november 1994 Lov nr. 969 af 04/12/1994 § 1 I kriminallov for Grønland, jf. lovbekendtgørelse nr. 49 af 13. februar  

 1979, som ændret ved lov nr. 322 af 4. juni 1986, foretages følgende ændring:
 I § 45 indsættes som stk. 3:
» Stk. 3. Grønlands hjemmestyre kan fastsætte regler om, at  

 gevinster fra spilleautomater udbetales i penge.« § 2 Loven træder i kraft ved bekendtgørelsen i Lovtidende.
Oprindeligt fremsat forslag § 1 I kriminallov for Grønland, jf. lovbekendtgørelse nr. 49 af 13. februar  

 1979 som ændret ved lov nr. 322 af 4. juni 1986, foretages følgende ændring:
 I § 45 indsættes som stykke 3:
» Stk. 3. Grønlands Hjemmestyre kan fastsætte regler om, at  

 gevinster fra spilleautomater udbetales i penge.« § 2 Loven træder i kraft ved bekendtgørelsen i Lovtidende.
Bemærkninger til lovforslaget Almindelige bemærkninger 1. Formålet med lovforslaget.
 Grønlands Hjemmestyre har anmodet om, at der i Grønland gives mulighed  

 for, at gevinster fra spilleautomater (»een-armede tyveknægte«) kan  

 udbetales i penge.
I kriminalloven for Grønland er der i § 45 fastsat nærmere regler, der  

 forbyder hasardspil.
Disse regler gælder også for de hasardspil, der består i  

 udbetaling af penge som gevinster fra spilleautomater.
 Lovforslaget har til formål - ved en ændring i tilknytning til  

 kriminallovens bestemmelser om hasardspil - at give Grønlands Hjemmestyre  

 mulighed for at foretage en vis legalisering af gevinstgivende automatspil.
 2. Baggrunden for lovforslaget.
2.1. Efter § 4, stk. 1, i loven om Grønlands Hjemmestyre kan hjemmestyret  

 bestemme, at sagsområder eller en del af et sagsområde, der er nævnt i  

 bilaget til loven, skal overgå til hjemmestyret.
Hjemmestyret har den  

 lovgivende og administrative myndighed for områder, der overgår til  

 hjemmestyret, og overtager de udgifter, der er forbundet hermed, jf.  

 hjemmestyrelovens § 4, stk. 2.
 Ifølge bilaget til loven kan bl.a. skatte- og afgiftsområdet, nærings- og  

 konkurrencelovgivningen m.v. og erhvervsforhold i øvrigt overgå til  

 hjemmestyret efter lovens § 4, jf. bilagets pkt. 3, 8 og 12.
Grønlands Hjemmestyre har ved landstingslov nr. 3 af 17. maj 1990 om  

 afgift på automatspil (med senere ændringer) fastsat nærmere regler om  

 spilleautomater.
Ifølge landstingsloven skal der bl.a. indhentes tilladelse  

 fra kommunalbestyrelsen til opstilling af spilleautomater.  

 Kommunalbestyrelsen skal i vurderingen af, om en tilladelse bør gives,  

 anlægge en samfundsmæssig betragtning og herunder se på, om ansøgeren i  

 forvejen har næringsbrev.
 Hjemmestyret må således gennem den nævnte landstingslov anses for at have  

 overtaget kompetencen på automatspilområdet, jf. hjemmestyrelovens § 4  

 sammenholdt med de ovennævnte punkter i bilaget til loven.
 2. 2. Der er ikke i den ovennævnte landstingslov fastsat regler om  

 den form for spil, der består i udbetaling af pengegevinster fra  

 spilleautomater.
 Hjemmestyret vil gerne fastsætte sådanne regler og har derfor over for  

 Justitsministeriet rejst spørgsmål om, hvorvidt hjemmestyret har den fornødne  

 kompetence hertil.
 Som nævnt er der i § 45 i kriminalloven for Grønland fastsat regler, der  

 forbyder hasardspil, herunder de hasardspil, der består i udbetaling af  

 pengegevinster fra spilleautomater.
 Justitsministeriet har meddelt hjemmestyret, at hjemmestyret ikke kan  

 antages at have den fornødne kompetence efter § 4 i hjemmestyreloven til at  

 gennemføre en regulering af automatspil i det omfang, en sådan regulering vil  

 indebære en fravigelse af kriminallovens bestemmelser om hasardspil.
 Grønlands Hjemmestyre har på denne baggrund som nævnt anmodet om, at der  

 gives hjemmestyret mulighed for at foretage en vis legalisering af  

 gevinstgivende automatspil.
 3. Lovforslagets økonomiske og administrative konsekvenser.
 Lovforslaget skønnes ikke at få økonomiske eller administrative  

 konsekvenser for den danske stat.
 4. Hørte myndigheder.
 Følgende myndigheder har været hørt over lovforslaget:
 Statsministeriet, Grønlands Hjemmestyre og Politimesteren i Grønland.
Bemærkninger til lovforslagets enkelte bestemmelser Til § 1 Bestemmelsen indebærer, at kriminallovens § 45, stk. 1- 2, ikke vil være  

 til hinder for, at Grønlands Hjemmestyre fastsætter regler om, at gevinster  

 fra spilleautomater kan udbetales i penge.
Efter bestemmelsen kan hjemmestyret fastsætte regler om, at gevinster fra  

 spilleautomater (spillemærker eller lignende) efterfølgende kan omveksles til  

 penge.
Hjemmestyret kan også fastsætte regler om, at pengegevinster kan  

 udbetales direkte fra spilleautomater.
Hjemmestyrets regelfastsættelse skal ske i overensstemmelse med  

 hjemmestyrelovens § 4, idet kompetencen for hjemmestyret til at fastsætte  

 regler om spilleautomater som nævnt i de almindelige bemærkninger må anses  

 for at være overgået til hjemmestyret efter denne bestemmelse.
Hjemmestyret  

 kan således bl.a. fastsætte regler om kriminalretlige foranstaltninger  

 (f.eks. bøde) for overtrædelse af hjemmestyrets regler om gevinstgivende  

 spilleautomater.
Udtrykket »spilleautomater« skal fortolkes restriktivt.  

 Udtrykket omfatter derfor alene »een-armede tyveknægte« og andre  

 spilleautomater, der ganske kan ligestilles hermed.
De foreslåede regler  

 giver f.eks. ikke mulighed for, at Grønlands Hjemmestyre gennemfører en  

 egentlig casino-lovgivning eller tilsvarende omfattende ordninger vedrørende  

 spil.
I det omfang, hjemmestyret har tilladt, at gevinster fra spilleautomater  

 kan udbetales i penge, vil der ikke kunne dømmes for hasard efter  

 kriminallovens § 45, stk. 1-2. Der vil heller ikke kunne dømmes for hasard  

 efter de nævnte bestemmelser, hvis vilkårene for en tilladelse til  

 automatspil overtrædes.
Hvilke retsvirkninger en eventuel vilkårsovertrædelse  

 skal have, beror herefter på de regler, som hjemmestyret efter bestemmelsen  

 fastsætter herom.
 Der vil derimod kunne dømmes for hasard efter kriminallovens § 45, stk.  

 1-2, hvis der udbetales pengegevinster fra spilleautomater, uden at  

 hjemmestyret har givet tilladelse hertil, eller efter at tilladelsen er  

 tilbagekaldt.
Til § 2 I bestemmelsen fastsættes det, at loven træder i kraft ved bekendtgørelsen  

 i Lovtidende.
Efter dette tidspunkt kan hjemmestyret lade regler om, at  

 gevinster fra spilleautomater kan udbetales i penge, træde i kraft.
