 Bygge- og Boligstyrelsen har i 3 identiske sager statueret, at  

 fællesfaciliteter i form af køkken, stue, værksteder og legerum, der i en  

 bebyggelse bestod af 20 pct. af det samlede boligareal, ikke kunne indgå i  

 beregningen af boligstøtte, da disse fællesfaciliteter havde et omfang, der  

 langt oversteg det sædvanligt accepterede, og der ikke var tale om sædvanlige  

 udenomsrum.
 Boligstyrelsen har i dag skrevet følgende til: N.N.
 »I skrivelse af 27. maj 1986 med bilag har De klaget over en  

 afgørelse truffet af Amtsankenævnet i Århus amt vedrørende beregning af  

 boligstøtte.
 Som tidligere meddelt har boligstyrelsen anmodet Amtsankenævnet om en  

 udtalelse efter forud indhentet erklæring fra Århus kommune.
 Amtsankenævnet har i skrivelse af 23. juni 1986 meddelt boligstyrelsen, at  

 man ikke har yderligere bemærkninger til sagen.
Det fremgår af sagen, at De bor i et byggeri, hvor 20% af det samlede  

 boligareal består af fællesfaciliteter såsom køkken, stue, værksteder og  

 legerum.
Byggeriet har opnået støtte fra Byggeriets Udviklingsråd.
 Kommunen har ved beregning af boligstøtte nedsat Deres boligudgift, idet  

 der er foretaget fradrag for fællesarealer.
 De anfører i Deres klage til boligstyrelsen, at De finder, at De også bør  

 have boligstøtte til fællesarealerne, idet De betragter disse som en del af  

 Deres bolig.
I denne anledning skal man meddele, at ifølge boligstøttelovens § 63, stk.  

 2, kan Amtsankenævnets afgørelser ikke indbringes for anden administrativ  

 myndighed.
Boligstyrelsen kan dog optage en sag til behandling, når det  

 skønnes, at sagen er af principiel betydning.
 Man skal endvidere meddele, at boligstyrelsen har fundet, at sagen er af  

 principiel betydning, og at man derfor har besluttet at tage den op til  

 realitetsbehandling.
 Ifølge boligstøttelovens § 11, stk. 1, lægges ved opgørelse af  

 boligudgiften for lejere den leje til grund, som efter lejeaftalen skal  

 betales for boligarealet med tilhørende sædvanlige udenomsrum.
Ved boligareal med tilhørende sædvanlige udenomsrum forstås ifølge  

 boligstyrelsens cirkulære af 30. august 1982 om individuel boligstøtte,  

 afsnit 6.1 de rum, der benyttes til beboelse, det vil sige opholds- og  

 soverum, toilet og køkkenrum samt entree.
Hertil kommer sædvanlige  

 udenomsrum, det vil sige lofts- og kælderrum.
Garage kan derimod ikke  

 betragtes som tilhørende sædvanlige udenomsrum.
Boligstyrelsen har i en række tidligere sager statueret, at fællesrum og  

 lejen herfor herudover ikke kan indgå i beregningen af boligstøtte.
Dog har  

 man - specielt i relation til det almennyttige byggeri - accepteret, at  

 fritidslokaler, hobbyrum, forsamlingslokaler og lignende var sædvanlige  

 udenomsrum i det omfang, lokalernes samlede areal ikke oversteg 3% af  

 beboelsesarealet.
 Under henvisning hertil er det boligstyrelsens opfattelse, at de i sagen  

 omhandlede fællesfaciliteter ikke kan indgå i beregningen af boligstøtte, da  

 disse fællesfaciliteter har et omfang, der langt overstiger det sædvanligt  

 accepterede, og da der ikke er tale om sædvanlige udenomsrum.
