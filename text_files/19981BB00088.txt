Fremsat den 3. februar 1999 af Keld Albrechtsen (  

 EL) og Søren Søndergaard (EL) Forslag til folketingsbeslutning om ophævelse af Irak-mandatet Folketinget ophæver beslutningen af 18. februar 1998  

 om samtykke til et dansk militært angreb på Irak og opfordrer  

 regeringen til aktivt at støtte den demokratiske opposition i  

 Irak.
Bemærkninger til forslaget Folketinget vedtog den 18. februar 1998  

 beslutningsforslag nr.
B 114, jf.
Folketingstidende, folketingsåret  

 1997-98, 1. samling, Tillæg C, side 361, hvor Folketinget gav sit  

 samtykke til et dansk militært bidrag til en multinational indsats i  

 Mellemøsten.
Det danske militære bidrag skulle medvirke til at  

 sikre Iraks efterlevelse af sine forpligtelser i henhold til FN s  

 Sikkerhedsråds resolution 687 af 3. april 1991.
Enhedslisten vendte sig dengang stærkt imod denne  

 vedtagelse med henvisning til, at den af USA planlagte og ledede  

 militære aktion skete uden om FN og Sikkerhedsrådet.
Enhedslisten  

 henviste til, at det ikke er op til enkelte medlemmer af  

 Sikkerhedsrådet at iværksætte militære aktioner, uden  

 at disse er godkendt og besluttet i Sikkerhedsrådet.
Det er ikke  

 acceptabelt, at enkelte medlemslande påtager sig rollen som fortolker  

 af den måde, hvorpå det internationale samfund skal reagere, hvis  

 et land ikke overholder en beslutning vedtaget i FN s Sikkerhedsråd.  

 Enhedslisten kritiserede ligeledes, at regeringen, med tilslutning fra et  

 stort flertal af Folketingets partier, hermed underminerede FN s autoritet,  

 og at man ændrede den hidtidige danske politik i forhold til FN og  

 Sikkerhedsrådet.
Henvisningen til Sikkerhedsrådets resolution 687  

 kan ikke retfærdiggøre en sådan militær aktion.
Der  

 har, siden denne resolution blev vedtaget i 1991, været en række  

 uenigheder og konfrontationer med Irak om fortolkningen af resolutionen,  

 ligesom der har været - og er - uenighed blandt Sikkerhedsrådets  

 medlemmer om, hvad der skal ske i forhold til Irak, heri blandt de 5 faste  

 medlemmer af Sikkerhedsrådet.
USA kunne heller ikke henvise til en  

 nødretssituation i henhold til FN s charter.
Der var kort sagt ikke  

 det mest nødvendige figenblad, som USA og dets allierede kunne henvise  

 til.
Det er Sikkerhedsrådet, som selv fortolker sine egne resolutioner  

 og skønner, hvornår det er relevant og/eller nødvendigt  

 at bruge militær magt for at opnå resultater.
Enhedslisten vil ikke på nogen som helst måde  

 være med til at støtte Saddam Husseins diktatur i Irak.  

 Forslagsstillerne påpegede allerede dengang, at man i stedet for at  

 bombardere Irak og Saddam Hussein med missiler burde »bombardere« Irak med  

 fødevareforsyninger, medicin og andet, som den irakiske  

 civilbefolkning bogstaveligt talt har et skrigende behov for efter de  

 årelange økonomiske sanktioner over for Irak.
Disse sanktioner  

 rammer ikke Saddam Hussein afgørende.
Den irakiske politiske og  

 militære elite lider ikke afsavn.
Det er civilbefolkningen, som det  

 går ud over.
Under 1. behandling af B 114 den 17. februar 1998, jf.  

 Folketingets forhandlinger, folketingsåret 1997-98, 1. samling, side  

 4120f, sagde Keld Albrechtsen i denne sammenhæng bl.a. at:  

 »...Enhedslisten (foreslår), at vi ophæver sanktionerne.
Vi skal  

 ikke bombe Irak med amerikanske våben.
Vi skal bombe Irak med mad og  

 medicin.
Vi skal gøre det umuligt for Saddam Hussein at opretholde et  

 terrorregimente baseret på fattigdom, nød og elendighed,  

 utryghed og hemmeligt politi og aflukkethed over for omverdenen.
Vi skal  

 bombardere Irak med gæster, med forretningsfolk, med politiske  

 besøg, med turister, med alle mulige former for kontakter.
Vi skal  

 gøre det muligt for befolkningen at have mad, så de kan deltage  

 i politisk aktivitet imod Saddam Hussein.
Det er ikke den nemme vej,  

 Enhedslisten foreslår, for der er ingen nem vej.« Efter forslagsstillernes mening har udviklingen siden  

 folketingsbeslutningen den 18. februar 1998 kun underbygget denne opfattelse.  

 Sanktioner og militære bombardementer vil ikke fjerne Saddam Hussein  

 eller hjælpe den irakiske civilbefolkning.
End ikke resultatet af de  

 militære bombardementer før julen 1998 har rystet det irakiske  

 styre, men blot yderligere udstillet det perspektivløse i den  

 USA-ledede strategi over for Saddam Hussein.
At de økonomiske  

 sanktioner primært rammer den irakiske befolkning har været  

 dokumenteret i flere år.
I Udenrigsministeriets notat af 15. januar  

 1999 til Europaudvalget, jf.
EUU alm. del - bilag 456, folketingsåret  

 1998-99, står der bl.a., at »Den sundheds- og  

 ernæringsmæssige tilstand i Irak er - trods »Oil for  

 Food«-programmet - kritisk.
Særligt små børn er  

 hårdt ramte.
En undersøgelse gennemført af UNICEF i  

 samarbejde med det irakiske sundhedsministerium i marts 1998 viste  

 således, at blandt børn under fem år i det centrale og  

 sydlige Irak var 22,8% undervægtige, 26,7% led af kronisk  

 fejlernæring og 9,1% af akut fejlernæring.
I den nordlige del af  

 landet var situationen en anelse bedre.
Det er opfattelsen, at de i  

 undersøgelsen fremkomne tal fortsat giver et dækkende billede af  

 den generelle situation.
En af de væsentligste årsager til den  

 irakiske befolknings ringe sundhedstilstand er den grundlæggende  

 infrastrukturs sammenbrud, særligt inden for vandforsyning og  

 sanitet.« Denne situation har også medført kraftige  

 reaktioner fra flere af de folk, som arbejder i FN s »Oil for Food«-program.  

 Efter de sidste militære bombardementer kritiserede flere af disse  

 kraftigt bombardementerne samt UNSCOM-holdet, som de karakteriserede som  

 »cowboys«, der var mere interesserede i agentarbejdet end i, hvad der skete  

 med den irakiske befolkning.
 Man må nok formode, at infrastrukturen efter de  

 militære bombardementer i december måned 1998 ikke er forbedret.  

 Selv om USA og England har oplyst, at man gik efter militære mål,  

 og at der var tale om præcist definerede mål i denne kategori,  

 fik vi rapporter om missiler, der landede snesevis af kilometer fra deres  

 beregnede mål; bl.a. slog nogle ned i Iran.
Forslagsstillerne har den 17. december 1998 i  

 spørgsmål nr.
S 766 spurgt udenrigsministeren, om det er  

 regeringens opfattelse, at folketingsbeslutningen af 18. februar 1998 stadig  

 er gældende, og om regeringen vil være rede til at bruge  

 beslutningen til at gå med i et nyt dansk militært engagement i  

 forhold til Irak.
Udenrigsministeren svarede den 22. december 1998, at  

 »beslutningen står ved magt, indtil Folketinget beslutter noget andet  

 eller formålet med beslutningen - at medvirke til at bringe Irak til at  

 efterleve sikkerhedsresolution 687 af 3. april 1991 - er opfyldt«, jf.  

 Folketingets forhandlinger, folketingsåret 1998-99, side 2881.
I et opfølgende spørgsmål nr.
S 858 af  

 7. januar 1999 blev udenrigsministeren bedt om at svare på, om  

 regeringen uden først at orientere Det Udenrigspolitiske Nævn  

 kunne beslutte at lade danske styrker deltage i et USA-ledet angreb på  

 Irak.
Udenrigsministeren svarede den 13. januar 1999, at regeringen  

 løbende vil vurdere, om udviklingen bør medføre  

 justeringer i bidraget.
Regeringen vil forelægge dette for Folketinget  

 og løbende »...holde Det Udenrigspolitiske Nævn orienteret om  

 situationen i området.
På den baggrund vil regeringen kunne  

 udsende et C-130 fly til løsning af transportopgaver.
Regeringen vil  

 selvsagt overholde sine forpligtelser i henhold til grundloven,  

 nævnsloven og bemærkningerne til beslutningsforslaget,  

 såfremt det skulle blive aktuelt.« Regeringen fastholder dermed folketingsbeslutningen af 18.  

 februar 1998 og forbeholder sig retten til at bruge denne, hvis regeringen  

 skønner det relevant i forhold til eventuelle anmodninger fra USA om  

 at deltage i en ny militær aktion imod Irak, og uden at Folketinget  

 eller Det Udenrigspolitiske Nævn får andet end en konsulterende  

 rolle i forhold til folketingsbeslutningen.
Derfor har forslagsstillerne fremsat  

 nærværende forslag til folketingsbeslutning om ophævelse af  

 den vedtagne folketingsbeslutning nr.
B 114. Dels finder vi, at den aktuelle  

 udvikling siden kun har bestyrket os i opfattelsen af, at det er den forkerte  

 politik.
Dels kan det ikke være rigtigt, at regeringen bare kan benytte  

 vedtagelsen uafhængigt af den konkrete udvikling.
I et Ritzau-telegram  

 af den 25. februar 1998, altså kun en uge efter vedtagelsen af B 114 i  

 Folketinget, gav forsvarsminister Hans Hækkerup og udenrigsminister  

 Niels Helveg Petersen udtryk for, at regeringen opfattede  

 folketingsvedtagelsen som carte blanche til militære aktioner i forhold  

 til Irak.
Udenrigsministeren sagde til Ritzau, at: »Der er ikke nogen  

 tidsbegrænsning i den bemyndigelse, som Folketinget vedtog.« Udenrigsministeren er dog blevet modsagt af den  

 daværende formand for Folketingets forsvarsudvalg, Knud Enggaard fra  

 Venstre, som har udtalt, at i en ny konflikt vil det være »naturligt«,  

 at regeringen sikrer sig opbakning fra Folketinget.
Knud Enggaard udtalte  

 ligeledes: »Hvis det senere skulle komme på tale at sende  

 Herkules-flyet, må regeringen spørge partierne, om de mener, at  

 det hidtidige beslutningsgrundlag er i orden.
Og mener de ikke det, må  

 regeringen skaffe sig et nyt grundlag.« De konservatives daværende  

 udenrigspolitiske ordfører, Niels Ahlmann-Ohlsen, mente, at  

 beslutningsgrundlaget kun gjaldt det pågældende  

 folketingsår.
Den 25. februar 1998 udtalte han til Ritzau: »Men det  

 falder væk, hvis en ny aktion enten bliver forstærket eller  

 ændret i forhold til den, der var på tale i sidste uge.« Man må sige, at forudsætningerne er  

 ændret væsentligt.
Folketinget har nu en anden  

 sammensætning, end det havde den 18. februar 1998, på grund af  

 folketingsvalget den 11. marts 1998. Den militære aktion, som USA og  

 England alene iværksatte uden om FN og Sikkerhedsrådet i december  

 måned 1998, har kun tjent til at tydeliggøre, at USA bruger FN  

 og dets resolutioner til sin egen private udenrigs- og sikkerhedspolitik, og  

 det er på tide, at den danske regering og Folketinget siger fra over  

 for denne udvikling.
Som lederskribenten i Information skrev den 16.-17.  

 januar 1999 »...er (man) havnet i en situation, hvor FN fører  

 amerikansk udenrigspolitik, eller om man vil, USA bruger FN som  

 forklædning.
Mens man stirrer sig blind på »Satan« Hussein,  

 overser man, at den amerikansk-israelske alliance dominerer i  

 Mellemøsten, at ikke Irak, men Israel har indført  

 atomvåben i regionen, og at Israel siden 1967 har nægtet at  

 efterkomme Sikkerhedsrådets resolutioner om tilbagetrækning fra  

 de besatte områder.
Det er en situation, der paradoksalt bidrager til  

 at give Saddam Hussein en helteglorie hos store arabiske folkemasser, og  

 deres bitterhed truer i længden med at destabilisere arabiske regimer,  

 der er USA venligt stemt.« Denne udvikling sættes i relief af udtalelser i  

 Politiken den 20. januar 1999 af den tyske konservative politiker, Willy  

 Wimmer, der også er vicepræsident i OSCE s parlamentariske  

 forsamling.
Hans kommentarer falder i forbindelse med Kosova-konflikten, men  

 er også beregnet på andre konflikter, hvor USA kører rundt  

 med FN og verdensoffentligheden efter forgodtbefindende.
Willy Wimmer siger  

 bl.a. at: »Vi sætter alle internationale strukturer på spil og  

 det dybt ind i EU, hvis vi ikke står fast på folkeretten, som den  

 kommer til udtryk i FN s charter.
Derfor er alt, hvad der går ud  

 på at give sig selv mandat, ekstremt farligt.« Det er nu også dokumenteret, at USA har brugt  

 UNSCOM-holdet til sin egen efterretningsvirksomhed over for Irak.
I  

 Berlingske Tidende den 9. januar 1999 kunne man læse, at amerikanske  

 embedsmænd indrømmer at have brugt UNSCOM-holdets  

 undersøgelser og virksomhed til efterretningsarbejde over for Irak og  

 Saddam Hussein.
I Politiken den 14. januar 1999 udtalte Scott Ritter, en  

 tidligere medarbejder hos lederen af UNSCOM, Richard Butler, at denne kendte  

 alt til det avancerede lytteudstyr, som Ritter selv installerede i Bagdad i  

 nært samarbejde med det amerikanske efterretningsvæsen.
Scott  

 Ritter oplyste, at USA og England ved hjælp af disse lytteposter kunne  

 udpege de militære mål, som de bombarderede i fire døgn i  

 december 1998. Ifølge Scott Ritter udviklede den amerikanske  

 virksomhed sig så kraftigt, at USA allerede i marts 1998 reelt koblede  

 UNSCOM af det store elektroniske aflytningsprojekt.
Herefter blev det  

 kørt af USA alene, som suverænt afgjorde, hvad og hvor meget  

 FN/UNSCOM fik at vide.
Det er på tide, at Danmark siger fra over for at  

 lade sig bruge som vedhæng til USA s Mellemøsten-strategi, som  

 vi samtidig ingen indflydelse har på.
I en artikel i Weekendavisen den  

 22. januar 1999 med overskriften »USA s helt egen bussemand« udtaler Robert  

 Ebel, som er sikkerherhedspolitisk ekspert ved Center of Strategic and  

 International Studies, at: »USA s politik er fortsat den militære  

 inddæmning af Hussein, som kræver en konstant  

 tilstedeværelse af militær i Golfen.
Vi skal selvfølgelig  

 ikke glemme, at Hussein bevidst overvurderes, fordi han er en nyttig  

 dæmon for de amerikanske ledere.
Det er altid godt at have en fjende.  

 Det retfærdiggør store militære budgetter.
Og hvis ikke  

 USA havde Hussein som bussemand, hvilken ydre fjende ville så få  

 amerikanerne til at stå sammen? Jeg kan faktisk ikke komme i tanke om  

 nogen.« Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ophævelse af  

 Irak-mandatet.
(Beslutningsforslag nr.
B 88).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige behandling.
