Til samtlige kommuner 2. økonomiske kontor og amtskommuner 1995/1402-18 cw/br Orientering om ændring af den kommunale ejendomsskattelov.
 Resume: Den amtskommunale grundskyldpromille for  

 produktionsjorden til landbrugs- og lign. ejendomme er fra 1996 nedsat til  

 5,7.
 Samtidig bortfalder de indbetalinger, kommunerne hidtil har foretaget til  

 staten af en del af den amtskommunale grundskyld af disse ejendomme (de  

 såkaldte »landbrugets promillefonde«).
 1. Ændringsloven.
 Lov om beskatning til kommunerne af faste ejendomme (Indenrigsministeriets  

 lovbekendtgørelse nr. 808 af 4. december 1990 med senere ændringer) er blevet  

 ændret ved lov nr. 381 af 14. juni 1995.
 Ændringsloven er gengivet i bilaget til dette orienteringsbrev.
 Ifølge ændringslovens § 2, stk. 1, fastsætter indenrigsministeren  

 tidspunktet for lovens ikrafttræden.
 I medfør af denne bestemmelse er det ved Indenrigsministeriets  

 bekendtgørelse nr. 943 af 11. december 1995 bestemt, at loven træder i kraft  

 den 1. januar 1996.
 2. Baggrund.  Ændringsloven er et led i en »lovpakke«,  

 som også omfatter en lov om indførelse af en pesticidafgiftog en lov om  

 ændring af landbrugsordninger.
 Denne »lovpakke« har været forelagt EU-Kommissionen til  

 godkendelse, fordi der er et vist element af statsstøtte i  

 »pakken«.
 Kommissionen har godkendt ordningen i slutningen af november 1995, hvilket  

 er årsagen til, at ændringen af ejendomsskatteloven først har kunnet sættes i  

 kraft i december 1995.
 Indenrigsministeriet har i forbindelse med Kommissionens godkendelse  

 underrettet Kommunernes Landsforening herom med henblik på den administrative  

 opfølgning af lovændringen (udskrivning af ejendomsskattebilletterne for de  

 berørte ejendomme).
 3. Indholdet af lovændringen.
 3.1. Nedsættelse af den amtskommunale grundskyld af landbrugsejendomme.
Den amtskommunale grundskyldpromille nedsættes fra og med 1996 til 5,7 for  

 ejendomme, der anvendes til landbrug, gartneri, planteskole eller  

 frugtplantage.
Det afgørende i denne forbindelse er, om en ejendom ved den  

 offentlige vurdering er blevet henført under en af disse benyttelser.  

 Nedsættelsen af den amtskommunale grundskyldpromille til 5,7 for disse  

 ejendomme gælder for den samlede afgiftspligtige grundværdi med fradrag af  

 den afgiftspligtige grundværdi, der er fastsat for stuehuset med tilhørende  

 grund og have.
Det svarer til det grundlag, som bidraget til statskassen, jf.  

 punkt 3.2 nedenfor, beregnes af i dag.
 Den resterende del af den afgiftspligtige grundværdi for de pågældende  

 ejendomme er omfattet af de almindelige regler i den kommunale  

 ejendomsskattelovs § 5, stk. 1, om en amtskommunal grundskyldpromille på 10.  

 Dvs. der skal svares 10 promille i amtskommunal grundskyld af den  

 afgiftspligtige grundværdi, der er fastsat for den enkelte ejendoms stuehus  

 med tilhørende grund og have.
 3.2. Bortfald af indbetalinger til statskassen.
 Ændringsloven indebærer, at de hidtidige regler i ejendomsskattelovens §  

 5, stk. 2 og 3, ophæves.
 Ifølge disse regler indbetaler kommunerne en del (4,3 promille af den  

 afgiftspligtige grundværdi for produktionsjorden) af den amtskommunale  

 grundskyld af landbrugs- og lign. ejendomme til statskassen (de såkaldte  

 »landbrugets promillefonde«).
 Disse indbetalinger er således bortfaldet - ligeledes med virkning fra og  

 med 1996.
 Da indbetalingsterminerne er 10. april og 10. oktober, bliver der således  

 ikke tale om flere indbetalinger efter de hidtidige regler.
 3.3. Ophævelse af refusionsregel i ejendomsskattelovens § 29 A.
Efter nævnte paragraf ydes der efter nærmere regler godtgørelse til ejere  

 af ejendomme, der tilbageføres til landzone, for en del af den kommunale og  

 amtskommunale grundskyld, der har været svaret af ejendommen, mens den lå i  

 byzone.
Den samlede godtgørelse udbetales til ejeren af vedkommende kommune.  

 Kommunen har imidlertid krav på, at statskassen (Landbrugs- og  

 Fiskeriministeriet) refunderer den del af godtgørelsen, der vedrører  

 amtskommunal grundskyld, der er indbetalt til statskassen.
Efter den hidtil gældende regel afregnes denne refusion ved, at kommunen  

 modregner sit refusionskrav ved førstkommende indbetaling af amtskommunal  

 grundskyld til statskassen.
Da disse indbetalinger bortfalder med virkning  

 fra og med 1996, jf. punkt 3.2. ovenfor, vil denne modregning ikke længere  

 kunne praktiseres.
 Det har ført til, at der ved ændringsloven er sket en ophævelse af  

 bestemmelsen i den kommunale ejendomsskatteloves § 29 A, stk. 7, 2. pkt., som  

 indeholder hjemlem for de nævnte refusionskrav.
 Kommunerne vil herefter over for vedkommende amtskommune kunne modregne  

 hele den del af en samlet grundskyldsgodtgørelse, som vedrører amtskommunal  

 grundskyld, altså - i modsætning til hidtil - også den del af den  

 amtskommunale grundskyld, der eventuelt er blevet indbetalt til statskassen.
Med venlig hilsen Birte Weiss /Niels Jørgen Mau Bilag.
