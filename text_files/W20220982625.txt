Ligebehandlingsnævnets afgørelse om alder - afskedigelse - medhold J.nr. 20-55807 En mand klagede over forskelsbehandling på grund af alder i forbindelse med, at han blev afskediget fra sin stilling som fastansat taxachauffør.
 Afskedigelsen var begrundet i, at klager var fyldt 70 år, og den indklagede virksomhed erkendte, at klager var blevet afskediget på grund af alder.
 Klager fik derfor medhold i, at afskedigelsen var i strid med forbuddet mod forskelsbehandling på grund af alder og blev tilkendt en godtgørelse på 180.000 kr., svarende til 6 måneders løn.
 Nævnet vurderede, at det ikke kunne føre til en anden vurdering af godtgørelsens størrelse, at klager efter den skete forskelsbehandling blev tilbudt og accepterede genansættelse i stillingen.
 Klagen angår påstået forskelsbehandling på grund af alder i forbindelse med afskedigelsen af klager.
Ligebehandlingsnævnets afgørelse Det var i strid med forskelsbehandlingsloven, at klager blev afskediget fra sin stilling som fastansat taxachauffør.
 Indklagede skal inden 14 dage betale en godtgørelse til klager på 180.000 kr.
Sagsfremstilling Klager blev ansat som taxachauffør hos indklagede den 17. februar 2012.
 Den 3. maj 2019 blev klager afskediget med fratræden den 16. maj 2019. Af opsigelsesbrevet fremgår følgende:
Som aftalt i telefonen med [klager] d. 2-5-2019, sender jeg hermed opsigelsen.
Som aftalt bliver den sidste faste arbejdsdag torsdag d. 16-5-2019.
 Baggrunden for denne opsigelse, er firmaets nedskrevne politik om fastansættelse efter den ansattes fyldte 70 år.
Som aftalt ser vi frem til fortsat samarbejde som afløser.  Klager blev genansat den 22. maj 2019.
 Klager opsagde sin stilling hos indklagede den 2. august 2019.
 Klagen blev modtaget i Ligebehandlingsnævnet den 11. december 2020.
 Klager har ikke fremsat krav om tilkendelse af et bestemt godtgørelsesbeløb.
Parternes bemærkninger Klager gør gældende, at han er blevet udsat for forskelsbehandling på grund af alder.
Klager blev afskediget på grund af sin alder.
Forskelsbehandlingen kan ikke undskyldes.
Hvad der skete efterfølgende, må være sagen uvedkommende.
 Indklagede har anført, at de den 3. maj 2019 opsagde klager på grund af alder, da det altid havde været praksis, at man ophørte som taxachauffør hos indklagede, når man fyldte 70 år.
Indklagede blev herefter gjort opmærksom på, at man ikke må opsige en medarbejder på grund af alder.
Derfor genansatte de klager den 22. maj 2019.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle lønmodtagere eller ansøgere til ledige stillinger ved ansættelse, afskedigelse, forflyttelse, forfremmelse eller med hensyn til løn- og arbejdsvilkår.
 Ved forskelsbehandling forstås enhver direkte eller indirekte forskelsbehandling på grund af alder.
 Der foreligger direkte forskelsbehandling, når en person på grund af alder behandles ringere end en anden bliver, er blevet eller ville blive behandlet i en tilsvarende situation.
 Hvis en person, der anser sig for krænket, påviser faktiske omstændigheder, som giver anledning til at formode, at der udøves direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Klager blev den 3. maj 2019 afskediget fra sin stilling som fastansat taxachauffør hos indklagede med henvisning til, at han var fyldt 70 år.
 Klager har derfor påvist faktiske omstændigheder, der giver anledning til at formode, at han blev udsat for direkte forskelsbehandling på grund af alder.
 Det påhviler herefter indklagede at bevise, at ligebehandlingsprincippet ikke er blevet krænket.
 Indklagede har erkendt, at klager blev afskediget på grund af sin alder.
 Klager får derfor medhold i klagen.
 Det forhold, at klager blev genansat hos indklagede efter, at indklagede blev bekendt med forbuddet mod afskedigelse af lønmodtagere på grund af alder, kan ikke føre til en anden vurdering.
Godtgørelse Klager tilkendes en godtgørelse, der skønsmæssigt passende kan fastsættes til 180.000 kr., svarende til omkring 9 måneders løn.
 Ligebehandlingsnævnet har ved fastsættelsen af godtgørelsens størrelse lagt vægt på ansættelsesperiodens længde og det i øvrigt oplyste i sagen.
 Nævnet bemærker, at det ikke kan føre til en anden vurdering af godtgørelsens størrelse, at klager efter den skete forskelsbehandling blev tilbudt og accepterede genansættelse i stillingen.
Indklagede skal herefter betale 180.000 kr. til klager.
Beløbet skal betales inden 14 dage.
Retsregler Afgørelsen er truffet efter følgende bestemmelser:
