Nr BTL 138 Betænkning over Forslag til lov om ændring af forskellige skattelove  

 (Ændret beskatning af Statsanstalten for Livsforsikring)   

 Nr L 138 1986-87, 1. samling Blad nr 610 Afgivet af skatte- og afgiftsudvalget Afgivet: 19870311 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter, som denne har besvaret skriftligt.
Der er af et mindretal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (udvalget med undtagelse af Socialdemokratiets og Socialistisk Folkepartis medlemmer) lovforslaget til VEDTAGELSE UÆNDRET.
Et MINDRETAL (Socialdemokratiets og Socialistisk Folkepartis medlemmer af udvalget) indstiller lovforslaget til VEDTAGELSE med det af mindretallet stillede ændringsforslag.
Mindretallet anser ministerens lovforslag for uhensigtsmæssigt, da det under udvalgsbehandlingen er dokumenteret, at virkningen alene er, at Statsanstalten for Livsforsikring kan hæve et millionbeløb i statskassen som følge af de gældende skattegodtgørelsesregler.
For at forhindre denne virkning af Statsanstalten for Livsforsikrings skattepligt har mindretallet stillet ændringsforslag, som indebærer, at skattegodtgørelsen alene kommer til udbetaling, såfremt den modsvares af en tilsvarende selskabsskattebetaling.
Mindretallet er betænkelig ved at foreslå en undtagelse i de generelle skattegodtgørelsesregler alene for Statsanstalten for Livsforsikring.
Men på grund af flertallets indstilling om uændret vedtagelse af ministerens lovforslag har mindretallet dog anset det for nødvendigt at stille ændringsforslag for at undgå et nyt dræn i statskassen.
De gældende regler for skattegodtgørelse har til hensigt at modvirke dobbeltbeskatning.
I de tilfælde, hvor der sker nettoudbetaling af skattegodtgørelse, er der ikke tale om en ophævelse af dobbeltbeskatningen, men om en tilbagebetaling af selskabsskat for det udbytteudloddende selskab, hvorfor de gældende regler er i modstrid med skattegodtgørelsesreglernes intentioner.
Mindretallet opfordrer derfor ministeren til at tilvejebringe generelle regler, der sikrer, at skattegodtgørelse aldrig bevirker nettoskatteudbetalinger.
ÆNDRINGSFORSLAG Til § 3 Af et MINDRETAL (S og SF):
 1) Efter nr. 5 indsættes som nyt nummer:
 »01. I § 17 A, STK. 1, indsættes som nyt 4. PKT.:
»Godtgørelsen for Statsanstalten for Livsforsikring, jf. § 1, stk. 1, nr. 2 b, kan dog ikke overstige den for et givent indkomstår pålignede indkomstskat.«» Bemærkninger Ændringsforslaget har til hensigt at forhindre et nyt dræn i statskassen, idet det indebærer, at Statsanstalten for Livsforsikring ikke kan modtage en skattegodtgørelse, der overstiger betalingen af selskabsskat.
HAGEN HAGENSEN (KF) COLLET (KF) STETTER (KF) FOGH RASMUSSEN (V) SKRUMSAGER SKAU (V) BENTE JUNCKER (CD) OVE JENSEN (FP) KOFOD-SVENDSEN (KRF) nfmd.
JYTTE HILDEN (S) HANS HÆKKERUP (S) CAMRE (S) LOHMANN (S) STAVAD (S) fmd.
TASTESEN (S) RUTH OLSEN (SF) THOFT (SF) BERNHARD BAUNSGAARD (RV) Partiet VS havde ikke medlemmer i udvalget.
