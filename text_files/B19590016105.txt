 I medfør af § 24 i lov nr. 156 af 7. juni 1958 om lønninger m.m. til  

 folkeskolens lærere fastsættes herved følgende bestemmelser angående  

 folkeskolelæreres adgang til at opnå lønforskud og til at give forskrivning  

 på lønning, efterindtægt, ventepenge, pension og pensionsbidrag.
 Lønforskud.
§ 1.  Fast ansatte lærere kan under særlige og  

 påtrængende omstændigheder opnå et forskud på indtil 1/2 års løn, dog højst  

 6000 kr., uden sikkerhedsstillelse.
Lønforskuddet beregnes af den  

 pensionsgivende årlige lønning, herunder eventuelle pensionsgivende  

 løntillæg, som læreren oppebærer på det tidspunkt, lønforskuddet ydes.
 Stk. 2.  Det er en betingelse for at opnå lønforskud, at  

 vedkommende lærer har været fast ansat i folkeskolens tjeneste i mindst 1 år.  

 Fra denne regel kan undervisningsministeriet i ganske særlige tilfælde  

 meddele undtagelse.
 Stk. 3.  Den lærer, der har fået et lønforskud, kan  

 normalt ikke opnå nyt forskud førend 2 år efter, at det ældre er afbetalt.  

 Fravigelse af den nævnte frist kræver undervisningsministeriets samtykke, der  

 kun kan forventes under ganske særlige omstændigheder.
 Stk. 4.  Der vil ikke kunne ydes forskud på pension.
 § 2.  I rente betales ved udgangen af hvert års juni  

 og december måned 2 pct. af det på vedkommende tidspunkt resterende beløb.
 Stk. 2.  Lønforskuddet afdrages i løbet af højst 6 år  

 med lige store månedlige afdrag, der betales månedlig forud.
 Stk. 3.  Renter og afdrag kan i forbindelse med  

 eventuelle forskrivninger, jfr. § 10, ikke overstige den i § 10 nævnte grænse  

 på 1/8.
 § 3.  Lønforskud bevilges af det skoleråd, under  

 hvilket den pågældende lærer hører, og afholdes af skolefonden.
 Stk. 2.  Ansøgning om lønforskud indsendes ad sædvanlig  

 tjenstlig vej gennem skolens leder, de stedlige skolemyndigheder og - for  

 landkommunernes vedkommende - skoledirektionen og må indeholde nøjagtig  

 redegørelse for de særlige omstændigheder, der gør det nødvendigt at optage  

 et lønforskud, og for det formål, hvortil forskuddet agtes anvendt.
 § 4.  Renter og afdrag indeholdes i lærerens lønning,  

 og i den hans efterladte tilkommende efterindtægt.
 Stk. 2.  Efter undervisningsministeriets bestemmelse kan  

 renter og afdrag også indeholdes i den ham eller hans efterlevende enke  

 tillagte pension.
 Stk. 3.  Såfremt en lærer er afgået ved døden som følge  

 af tilskadekomst under tjenestens udførelse, bortfalder dog ved udløbet af  

 efterindtægtsperioden enkens pligt til at tilbagebetale resterende  

 forskudsbeløb.
 Stk. 4.  Undervisningsministeriet kan endvidere, dersom  

 forholdene i særlig grad taler derfor, helt eller delvis fritage enken for  

 tilbagebetaling af restgælden.
 § 5.  Afskediges læreren uden pension, eller dør han  

 uden at efterlade sig enke, der har ret til pension, er restgælden uanset de  

 fastsatte afdragsvilkår forfaldet til betaling.
 § 6.  Indeholdelse af renter og afdrag foretages af  

 den myndighed, der udbetaler lønningen, eventuelt pensionen.
 Stk. 2.  I købstadkommuner og landkommuner med  

 købstadordnet skolevæsen, hvor lønningsudbetalingen sker ved  

 kommunalbestyrelsens foranstaltning, tilgår der kommunalbestyrelsen fra  

 skolerådet underretning om de lønforskud, der bevilges lærere ved kommunens  

 skolevæsen, med angivelse af de beløb, der vil være at indeholde i lærernes  

 lønning i renter og afdrag.
 Stk. 3.  Kommunalbestyrelsens afregning med skolerådet  

 indgår i den almindelige kvartårlige afregning med skolefonden eller sker på  

 anden måde efter nærmere aftale med skolerådet.
 § 7.  Skolerådet drager omsorg for, at det af en  

 særskilt fortegnelse eller af dets bogholderi fremgår, til hvem lønforskud er  

 ydet, forskuddets størrelse og afdragstid samt for hvert enkelt tilfælde  

 størrelsen af rente og afdrag og det til enhver tid resterende beløb.
 Stk. 2.  Forflyttes en lærer til en skole i en anden  

 skolerådskreds, inden lønforskuddet er tilbagebetalt, overføres den  

 resterende del af forskuddet til vedkommende skoleråd, der refunderer  

 skolerådet, som har ydet forskuddet, det resterende beløb.
 Stk. 3.  Skolerådet, der har ydet forskuddet, tilstiller  

 vedkommende skoleråd en udskrift af lærerens konto.
 Forskrivning på lønning m.v.
 § 8.  Fast ansatte lærere kan give forskrivninger på  

 deres lønning efter de samme regler og inden for de samme grænser, som gælder  

 for statstjenestemænd.
 Stk. 2.  Dette gælder også med hensyn til forskrivninger  

 på efterindtægt, ventepenge og pension, herunder enkepension, samt de ved en  

 lærers fratræden til udbetaling forfaldne pensionsbidrag, jfr. lov nr. 154 af  

 7. juni 1958 om lønninger og pensioner m.v. til statens tjenestemænd § 50,  

 stk. 3, 1. punktum.
 § 9.  Forskrivninger har alene retskraft, når de gives  

 til lånefond eller pengeinstitutter, der er anerkendt som berettigede til at  

 modtage dem.
Stk. 2.  Følgende låneforeninger og pengeinstitutter er  

 anerkendt som berettigede til at modtage forskrivninger på løn og pension m.v.
 1. Danmarks Lærerforenings låneafdeling.
 2. Låneforeningen af lærere og lærerinder under  

 Københavns kommune.
 3. Privatlærerforeningens understøttelsesfond.
 4. Statsskolernes lærerforening.
 5. De kgl. ansatte embeds- og bestillingsmænds  

 låneforening.
 6. Låneforeningen af embeds- og bestillingsmænd.
 7. Statsfunktionærernes låneforening.
 8. Låne- og sparekassen for embeds- og  

 bestillingsmænd.
 9. Statsanstalten for livsforsikring (dog kun efter  

 undervisningsministeriets godkendelse i hvert enkelt tilfælde).
 Stk. 3.  Følgende pengeinstitutter er alene anerkendt  

 til at modtage forskrivninger på ventepenge og pension  efter  

 undervisningsministeriets godkendelse i hvert enkelt tilfælde:
 1. Det forenede danske livsforsikringsaktieselskab  

 Hafnia.
 2. Det gensidige forsikringsselskab Danmark.
 3. Forsikrings-aktieselskabet Nye danske af 1864.
§ 10.  Forskrivninger på lønning og pension m.v. må i  

 forbindelse med eventuelle renter og afdrag på lønningsforskud, jfr. § 2,  

 ikke indeholde forpligtelse til afdrag  af mere end 1/8 af de  

 lønningsbeløb (ventepenge og pensionsbeløb), som ved lånets stiftelse  

udbetales  til læreren.
For så vidt angår pensionsbidrag, jfr. § 8,  

 stk. 2, vil forskrivning kunne gives på højst 1/8 af beløbet.
 § 11.  Ved forskrivninger på lønning  vil der  

 være at iagttage følgende:
a.
Lånets maksimumsbeløb  må ikke overstige 50 pct. af  

 tjenestemandens årsløn.
Ved årsløn forstås den pensionsgivende bruttoløn i  

 henhold til §§ 32-35 i lærerlønningsloven af 7. juni 1958 og eventuelle  

 pensionsgivende tillæg med reguleringer i overensstemmelse med reglerne i lov  

 om lønninger og pensioner m.v. til statens tjenestemænd §§ 87 og 88 samt  

 stedtillæg.
b.
Lånets afdragstid må i almindelighed ikke overstige 10 år; kun når  

 særlige forhold gør sig gældende, kan der til lærere ydes lån, hvis  

 afdragstid strækker sig ud over 10 år, dog i intet tilfælde ud over 15 år;  

 der må i så tilfælde foreligge enten en anbefaling fra den  

 forhandlingsberettigede organisation eller godkendelse af vedkommende  

 noterende myndighed.
c.
Den lærer, der imod lønforskrivning har opnået et lån efter reglerne  

 under a. og b. med en afdragstid på over 5 år, kan herefter ikke imod  

 lønforskrivning opnå andre lån end sådanne, der skal afvikles på højst 60  

 måneder.
Denne bestemmelse gælder dog ikke, når der kun resterer 60 månedlige  

 afdrag på et længere løbende lån.
 § 12.  Ved forskrivninger på ventepenge og pension til  

 pengeinstitutter, der kun kan modtage forskrivninger efter  

 undervisningsministeriets tilladelse i hvert enkelt tilfælde, skal andragende  

 om tilladelse til at give forskrivning indeholde oplysning om:
1. størrelsen af det lån, der ønskes afviklet gennem  

 forskrivningen, 2. lånets løbetid, 3. afbetalingsordningen, 4. rentens størrelse, 5. vilkårene for den til sikkerhed for lånet tegnede  

 livsforsikring, derunder præmiens størrelse og præmiebetalingens varighed, 6. hvorvidt den pågældende tidligere har tegnet  

 livsforsikringer og da hvilke, 7. en udførlig redegørelse for lånets anvendelse.
 Stk. 2.  Andragendet indsendes gennem skolerådet, der  

 udbetaler ventepengene eller pensionen.
 Stk. 3.  Forskrivningsdokumentet skal indeholde  

 oplysning om rentens og præmiens størrelse og om lånets løbetid.
Stk. 4.  Der vil som regel ikke kunne forventes  

 tilladelse til afgivelse af forskrivning for lån, der skal afvikles på et  

 senere tidspunkt end pensionistens 65. år.
Såfremt den pågældende er fyldt 55  

 år ved lånets stiftelse, vil forskrivningen dog kunne tillades, når  

 afviklingen af lånet finder sted inden det 70. år, og såfremt han er fyldt 60  

 år ved lånets stiftelse, vil forskrivningen under særlige omstændigheder  

 kunne tillades, selv om lånet først afvikles ved hans død.
 Stk. 5.  Forskrivninger for lån, der forudsætter  

 oprettelsen af en ny livsforsikring med ophævelse af en i et andet selskab  

 med optagelse af lån tidligere tegnet livsforsikring, vil ikke kunne  

 forventes tilladt.
§ 13.  Forskrivninger på lønning og pension m.v.  

 noteres hos den myndighed, der forestår udbetalingen af lønningen eller  

 pensionen m.v. - for lønningens vedkommende i købstæderne og landkommuner med  

 købstadordnet skolevæsen kommunalbestyrelsen, i de øvrige kommuner  

 skolerådet, jfr. undervisningsministeriets cirkulære af 30. juli 1946, og for  

 pensionens vedkommende skolerådet.
Forflyttes en lærer, der har afgivet  

 forskrivning på lønning, til en skole under en anden udbetalende myndighed  

 (kommunalbestyrelse eller skoleråd) end den, hos hvem forskrivningen er  

 noteret, skal sidstnævnte myndighed drage omsorg for, at notering af  

 forskrivningen sker hos den nye udbetalende myndighed (kommunalbestyrelse  

 eller skoleråd).
 Stk. 2.  Den udbetalende myndighed er kun berettiget og  

 forpligtet til at notere forskrivninger, der er udstedt til en låneforening  

 eller et pengeinstitut, der er anerkendt i så henseende, jfr. § 9, og  

 notering må kun finde sted, når de i §§ 11 og 12 angivne bestemmelser er  

 overholdt, og derhos den i § 10 fastsatte grænse på 1/8 ikke er overskredet.
 § 14.  Bortset fra de i henhold til  

 lærerlønningslovens § 24 og bestemmelserne i nærværende bekendtgørelse  

 afgivne forskrivninger kan endnu ikke udbetalt lønning, efterindtægt,  

 ventepenge, pension eller pensionsbidrag ikke bortgives, sælges eller  

 pantsættes.
Stk. 2.  Den udbetalende myndighed er kun forpligtet og  

 berettiget til at modtage og notere rene fuldmagter.
Fremgår det af  

 fuldmagtens indhold, eller oplyses det på anden måde, at den i virkeligheden  

 dækker over transport eller pantsætningsforhold, må den afvises som ikke  

 værende i overensstemmelse med reglerne i lærerlønningsloven af 7. juni 1958  

 § 24, stk. 3.
 Stk. 3.  Med hensyn til udlæg og arrest i de nævnte  

 ydelser gælder reglerne i lov om rettens pleje §§ 513 og 614.
§ 15.  Begæring om notering af forskrivninger  

 indsendes til den udbetalende myndighed og skal indeholde nøjagtig oplysning  

 om, 1. hvilke beløb, der begæres indeholdt i lærerens  

 lønning eller pension, 2. til hvilke tidspunkter indeholdelsen skal ske, og 3. til hvem de indeholdte beløb skal udbetales, samt 4. alle fornødne oplysninger til afgørelse af, om de i  

 §§ 11 og 12 angivne bestemmelser og om den i § 10 fastsatte grænse på 1/8 er  

 overholdt.
 Stk. 2.  Bekræftet genpart af forskrivningsdokumentet må  

 følge med begæringen om notering.
 Stk. 3.  Efter aftale med forskrivningsmodtageren kan  

 der træffes den ordning, at læreren selv sørger for indbetaling af renter og  

 afdrag samt eventuelle forsikringspræmier, og at indeholdelse i henhold til  

 forskrivningsdokumentet kun finder sted efter særlig begæring fra  

 forskrivningsmodtageren.
 Undervisningsministeriet, den 25. maj  

 1959.
 P.M.V.
Alb.
Michelsen.
/P.
Krogh-Madsen.
