Fejladministration i forbindelse med den skattefri præmie Til de anerkendte arbejdsløshedskasser Ved gennemgangen af revisionstemaet for 2009, der omhandler administrationen af den skattefri præmie i forbindelse med den fleksible efterløn, har direktoratet bemærket, at flere af a-kasserne ikke har modtaget en skriftlig anmodning fra medlemmet for at få præmieportionerne udbetalt.
 Direktoratet har derfor bedt Pensionsstyrelsen om en vejledning til administrationen af udbetalingsreglerne og fået denne udtalelse fra styrelsen:
 Pensionsstyrelsen kan vejledende udtale, at vi mener, at man ikke kan se bort fra skriftlig anmodning, når der efter reglerne er et skriftlighedskrav, som det er tilfældet ved anmodning om udbetaling af skattefri præmie, se § 1, stk. 2, i bekendtgørelse nr. 1620 af 13. december 2006 om udbetaling af en skattefri præmie under den fleksible efterlønsordning (bekendtgørelsen).
 I de tilfælde, hvor en a-kasse har vejledt et medlem om retten til at få skattefri præmie udbetalt og i den forbindelse beder medlemmet indsende timedokumentation, og medlemmet i forlængelse heraf sender dokumentationen med henvisning til a-kassens brev, må medlemmets handling anses for en anmodning om skattefri præmie.
 Sender et medlem lønsedler uden følgebrev eller anden henvisning til tidligere korrespondance eller med anmodning om skattefri præmie, mener Pensionsstyrelsen ikke, der er tale om en skriftlig anmodning om udbetaling af skattefri præmie, som påkrævet efter § 1, stk. 2, i bekendtgørelsen.
 Fremover er det derfor vigtigt, at a-kasserne sikrer, at der er dokumentation for, at medlemmet har anmodet om at få udbetalt den skattefri præmie, inden udbetalingen finder sted.
 Eventuelle spørgsmål kan rettes til Ole Kvist, specialkonsulent, telefon 38 14 83 40 eller undertegnede.
