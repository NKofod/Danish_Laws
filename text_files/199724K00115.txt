Nr BTL 115 Betænkning over Forslag til lov om ændring af lov om social service og lov  

 om retssikkerhed og administration på det sociale område (Klage over  

 afgørelser om personlig og praktisk hjælp m.v.)   

 Nr L 115 1997-98. 2. samling Afgivet af Socialudvalget Afgivet: 19980616 Udvalget har behandlet lovforslaget i nogle møder.
 Endvidere har udvalget modtaget skriftlige henvendelser fra:
Jacobsen, Bent, Svendborg Ældremobiliseringen og Ældrerådet i Svendborg I udvalgets behandling af lovforslaget er tillige indgået materiale fra  

 udvalgets behandling af to lovforslag i indeværende samling om samme emne:  

 Forslag til lov om ændring af lov om social service og lov om retssikkerhed  

 og administration på det sociale område. (Anke over tilbud om hjemmehjælp for  

 personer, der er fyldt 67 år) (Af Kirsten Jacobsen (FP) m.fl.) (L 52) og  

 forslag til lov om ændring af lov om social service og lov om retssikkerhed  

 og administration på det sociale område. (Klageadgang for modtagere af  

 hjemmehjælp m.v.) (Af Jette Gottlieb (EL) og Søren Søndergaard (EL)) (L 69).
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller udvalget lovforslaget til vedtagelse med  

 de af socialministeren stillede ændringsforslag.
Udvalget kan tilslutte sig socialministerens ændringsforslag og  

 bemærkningerne hertil.
Udvalget ønsker dog at understrege, at det er meget  

 væsentligt, at kommunerne sikrer sig, at klagesager over afgørelse om  

 personlig og praktisk hjælp får en hurtig behandling.
Æ n d r i n g s f o r s l a g Af socialministeren, tiltrådt af udvalget:
Til § 1 1) Nr. 6 affattes således:
 »6. § 75, stk. 3, affattes således:
»Stk. 3. En klage over en afgørelse efter §§ 71 og 72 kan  

 først indbringes for det sociale nævn, når 1) klagen har været behandlet af klagerådet, jf. § 34, stk. 1, nr. 1, i  

 lov om retssikkerhed og administration på det sociale område, og 2) kommunalbestyrelsen har taget stilling til klagerådets  

 indstilling.«» 2) Nr. 7 affattes således:
 »7. § 81, stk. 3, affattes således:
»Stk. 3. En klage over en amtskommunes afgørelse efter §§ 71  

 og 72 kan først indbringes for det sociale nævn, når 1) klagen har været behandlet af det amtslige brugerråd, jf. § 41, stk. 3,  

 i lov om retssikkerhed og administration på det sociale område, og 2) amtsrådet har taget stilling til brugerrådets indstilling.«» Til § 2 3) Paragraffen affattes således:
»§ 2 I lov nr. 453 af 10. juni 1997 om retssikkerhed og administration på det  

 sociale område, som ændret ved § 28 i lov nr. 980 af 17. december 1997,  

 foretages følgende ændringer:
 1. § 34, stk. 1, nr. 1, affattes således:
 »1) drøfter, vurderer og videreformidler klager over afgørelser om  

 tilbud efter §§ 71 og 72 i lov om social service og«.
 2. I § 34, stk. 2, 1. pkt., udgår »klager og  

 mere«.
 3. Efter § 34, stk. 2, 2. pkt., indsættes som nyt punktum:
»Socialministeren fastsætter regler for klagerådets behandling af  

 klagesager, jf. § 74.« 4. I § 35, stk. 2, nr. 1, udgår »og«.
 5. I § 35, stk. 2, nr. 2, ændres »dens  

 medlemmer.« til: »dens medlemmer, og«.
 6. I § 35, stk. 2, indsættes som nr. 3:
»3) 1 medlem, der vælges af invalideorganisationerne i  

 kommunen.« Til § 3 4) Stk. 2 udgår.
B e m æ r k n i n g e r Til nr. 1-4 Almindelige bemærkninger Under behandlingen af lovforslaget er der udtrykt betænkelighed ved at  

 nedlægge klagerådene, der blev obligatoriske fra 1. januar 1997 efter kun at  

 have eksisteret i godt halvandet år.
 På denne baggrund foreslås det, at alle uanset alder, der har modtaget en  

 afgørelse om tilbud efter §§ 71 eller 72, i første omgang skal kunne klage  

 over denne afgørelse til klagerådet/brugerrådet.
Klagerådet kan ikke omgøre afgørelser om personlig og praktisk hjælp m.v.,  

 men klagerådet kan udtale sin eventuelle kritik over for kommunalbestyrelsen  

 og komme med forslag til ændringer af den konkrete afgørelse.  

 Kommunalbestyrelsen har hermed et grundlag for at revurdere afgørelsen i den  

 pågældende sag.
Klage til det sociale nævn, jf. nedenfor, skal ske skriftligt  

 inden 4 uger efter, at klageren har fået meddelelse om resultatet af  

 kommunalbestyrelsens revurdering af sagen, jf. § 67, stk. 1, i lov om lov om  

 retssikkerhed og administration på det sociale område (retssikkerhedsloven).
Efter klagerådets behandling af klagen og kommunalbestyrelsens  

 efterfølgende stillingtagen til klagen foreslås det, at alle uanset alder  

 skal have mulighed for at indbringe afgørelsen for det sociale nævn efter  

 reglerne i kapitel 10 i retssikkerhedsloven.
Det betyder bl.a., at  

 Ankestyrelsen kan optage en sag til behandling, hvis den er principiel eller  

 generel.
Socialministeren vil med hjemmel i § 74 i retssikkerhedsloven  

 fastsætte regler om administrative forhold m.v. i forbindelse med kommunens  

 vurdering på baggrund af klagerådets udtalelse i sagen.
 Efter ændringsforslaget til § 2, nr. 4-6, udpeges 1 medlem fra  

 invalideorganisationerne i kommunen til klagerådet.
Økonomiske og administrative konsekvenser Det skønnes, at klage- og brugerrådene vil modtage ca. 6.200 klager årligt  

 over hjælp efter §§ 71 og 72 i serviceloven.
Med indførelsen af  

 kvalitetsstandarder vil brugeren på forhånd kunne se, om afgørelsen er i  

 overensstemmelse med kommunens standard, og brugeren vil derfor i mange  

 tilfælde indse, at der ikke er grund til at klage.
Da klager i første omgang  

 skal behandles i klage- eller brugerrådet, har kommunen mulighed for enten at  

 omgøre forkerte afgørelser eller at påvise for brugeren, at afgørelsen  

 opfylder kommunens standard.
Det anslås skønsmæssigt, at ca. 25 pct. af de  

 klager, der er behandlet i klage- og brugerrådene, indbringes for de sociale  

 nævn, dvs. ca. 1.550 sager.
Det antages, at en mindre andel indbringes for og  

 optages til behandling af Den Sociale Ankestyrelse.
Kommuners og amtskommuners merudgifter til administration som følge af  

 ændringen i klageadgangen skønnes til 1,4 mio. kr.
Der skønnes endvidere  

 årlige merudgifter til behandling af klagerne i de sociale nævns  

 sekretariater på 1,7 mio. kr., heraf 1,5 mio. kr. til statsamterne og 0,2  

 mio. kr. til Den Sociale Sikringsstyrelse.
Til Den Sociale Ankestyrelse  

 afsættes 0,4 mio. kr. årligt til behandling af et mindre antal sager og til  

 vejledning og praksiskoordinering.
I alt skønnes de årlige administrative  

 merudgifter at beløbe sig til ca. 3,5 mio. kr.
I 1998 er merudgiften det  

 halve, dvs. 1,8 mio. kr.
 Det skønnes endvidere, at den ændrede klageadgang vil medføre årlige  

 merudgifter til hjælp efter §§ 71 og 72 i serviceloven på ca. 14 mio. kr.
 Forslaget er forhandlet med de kommunale parter.
Bemærkninger til de enkelte punkter Til nr. 1 Det foreslås at ændre servicelovens § 75, stk. 3, sådan at alle  

 ansøgere/modtagere af hjælp efter servicelovens §§ 71 og 72 uanset alder kan  

 indbringe en klage over tilbud om personlig og praktisk hjælp m.v. for  

 klagerådet.
Det foreslås også, at der bliver adgang til at indbringe klagen  

 for det sociale nævn, når kommunalbestyrelsen efterfølgende har taget  

 stilling til klagen på baggrund af klagerådets behandling af klagen.
Til nr. 2 Det foreslås, at alle amtskommunens afgørelser om tilbud efter  

 servicelovens §§ 71 og 72 kan indbringes for det amtslige brugerråd og med  

 adgang til at indbringe klagen for det sociale nævn, når amtsrådet  

 efterfølgende har taget stilling til klagen på baggrund af brugerrådets  

 behandling af klagen.
Til nr. 3 Ad nr. 1 Det foreslås at ændre § 34, stk. 1, nr. 1, i lov om retssikkerhed og  

 administration på det sociale område (retssikkerhedsloven), sådan at  

 klagerådet kan drøfte, vurdere og videreformidle klager over tilbud efter  

 servicelovens §§ 71 og 72, uanset om modtageren er over eller under 67 år.  

 Der henvises til bemærkningerne til § 1, nr. 1 og 2.
Ad nr. 2-3 Klagerådet skal efter forslaget til § 1, nr. 1, videresende sagen til  

 kommunalbestyrelsen.
Kommunalbestyrelsen skal på dette grundlag revurdere  

 afgørelsen og orientere klageren om udfaldet heraf.
Klagefristen på 4 uger,  

 jf. § 67, stk. 1, i retssikkerhedsloven påbegyndes fra tidspunktet, hvor  

 klageren har fået meddelelse om resultatet af kommunalbestyrelsens  

 revurdering af sagen.
Tilsvarende gælder for det amtslige brugerråd, jf. § 1,  

 nr. 2. Klagerådet og det amtslige brugerråd bevarer i øvrigt de hidtidige  

 funktioner i forhold til kommunalbestyrelse og amtsråd.
Ad nr. 4-6 Som følge af forslaget om, at klagerådet også skal kunne behandle klager  

 fra personer under 67 år, foreslås det at udvide klagerådet med 1 medlem, der  

 er valgt af invalideorganisationerne i kommunen.
Til nr. 4 Ministeren vil i folketingsåret 2000-2001 komme med en redegørelse for,  

 hvordan reglerne om klage over afgørelser efter §§ 71 og 72 i lov om social  

 service anvendes i praksis med henblik på en politisk vurdering af  

 klagereglerne.
