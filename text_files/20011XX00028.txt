Skriftlig fremsættelse (10. oktober  

 2001) By- og boligministeren (Lotte Bundsgaard) :
 Herved tillader jeg mig for Folketinget at  

 fremsætte:
 Forslag til lov om ændring af lov om  

 andelsboligforeninger og andre boligfællesskaber (Overdragelse af  

 boliger i andelsboligforeninger m.v.).
(Lovforslag nr.
L 34).
 Lovforslaget har til formål at modvirke ulovlig  

 prisfastsættelse - "penge under bordet" - i forbindelse med  

 overdragelse af andelsboliger.
Regeringen finder, at den opståede praksis med  

 betaling af penge under bordet ved overdragelse af andelsboliger er  

 uacceptabel.
Dertil kommer, at den ulovlige prisfastsættelse tilgodeser  

 de grupper, som økonomisk er i stand til at betale en høj pris  

 for at få en bolig, hvilket ikke er i overensstemmelse med  

 andelsboligtanken.
Ved overdragelse af andelsboliger gælder efter  

 andelsboligloven en øvre grænse for den pris, som en andelshaver  

 må sælge til.
Der er i praksis set eksempler på, at  

 boligsøgende er blevet afkrævet meget store beløb -  

 angiveligt op til 300.000 kr. - for at blive indstillet som køber.
I  

 en periode med stigende priser på ejerboligmarkedet, er  

 maksimalpriserne i andelsboligloven med til at sikre, at også personer  

 med jævne indkomster har økonomisk mulighed for at købe  

 en andelsbolig.
Ved at begrænse den sælgende andelshavers  

 mulighed for selv at udpege sin køber, mister køberen af en  

 andelsbolig sin motivation til at betale penge under bordet til  

 sælgeren.
For at sikre andelsboligforeningerne mest mulig  

 selvbestemmelse over sine anliggender, indeholder forslaget kun  

 begrænsninger i andelsboligforeningernes handlefrihed, hvor dette er  

 absolut nødvendigt for at undgå penge under bordet.
Det foreslås, at alle andelsboligforeninger skal  

 oprette og administrere en ventelisteordning.
Andelsboligforeningen skal i  

 vedtægterne fastsætte regler om mindst én venteliste, hvor  

 der optages personer, der ikke allerede er andelshavere i foreningen.
 Som alternativ til ventelisteordningen foreslås, at  

 andelsboligforeningerne i vedtægterne skal kunne bestemme, at det skal  

 være op til enten bestyrelsen eller generalforsamlingen at  

 afgøre, til hvem en ledig bolig skal overdrages.
For så vidt angår de økonomiske og  

 administrative konsekvenser for det offentlige skønnes forslaget ikke  

 at have økonomiske eller administrative konsekvenser.
Ligesom  

 forslaget ikke vurderes at have konsekvenser for erhvervslivet.
 Lovforslaget har ingen miljømæssige,  

 ligestillingsmæssige eller EU-retlige konsekvenser.
 Det foreslås, at loven træder i kraft den 1.  

 januar 2003.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
