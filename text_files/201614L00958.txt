Betænkning afgivet af Social-, Indenrigs- og Børneudvalget den 23. maj 2017 Betænkning over Forslag til lov om ændring af lov om kommunale og regionale valg og lov om valg af danske medlemmer til Europa-Parlamentet (Afskaffelse af valgret for udlændinge på tålt ophold, udvisningsdømte udlændinge og administrativt udviste udlændinge m.v.) [af økonomi- og indenrigsministeren (Simon Emil Ammitzbøll)]:
1. Udvalgsarbejdet Lovforslaget blev fremsat den 26. april 2017 og var til 1. behandling den 4. maj 2017. Lovforslaget blev efter 1. behandling henvist til behandling i Social-, Indenrigs- og Børneudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og økonomi- og indenrigsministeren sendte den 13. marts 2017 dette udkast til udvalget, jf.
SOU alm. del  bilag 171. Den 26. april 2017 sendte økonomi- og indenrigsministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til økonomi- og indenrigsministeren til skriftlig besvarelse, som denne har besvaret.
2. Indstillinger Et flertal i udvalget (S, DF, V, LA og KF) indstiller lovforslaget til vedtagelse uændret.
 Et mindretal i udvalget (EL, SF og ALT) indstiller lovforslaget til forkastelse ved 3. behandling.
 Et andet mindretal i udvalget (RV) vil stemme hverken for eller imod lovforslaget ved 3. behandling.
3. Politiske bemærkninger Enhedslistens medlemmer af udvalget er principielt af den opfattelse, at valgret følger opholdstilladelse, men heraf følger ikke, at man skal fratage valgretten for personer på tålt ophold og udviste, som ikke kan sendes ud af Danmark på grund af forholdene i hjemlandet.
Mange af disse personer opholder sig i Danmark i mange år, og det er rimeligt, at de fortsat har mulighed for at udøve en grundlæggende demokratisk ret ved som hidtil at kunne deltage i regionale og kommunale valg og valg til Europa-Parlamentet.
 Socialistisk Folkepartis medlemmer af udvalget mener, at det ikke er blevet tilstrækkeligt klarlagt i udvalgsbehandlingen og i svarene fra ministeren, at afskaffelse af valgretten for udlændinge på tålt ophold, udvisningsdømte udlændinge og administrativt udviste udlændinge ikke vil være et brud på henholdsvis FN's konvention om borgerlige og politiske rettigheder, som Danmark ratificerede i 1968, og den europæiske menneskerettighedskonvention, som blev inkorporeret i dansk lovgivning i 1992. På den baggrund kan SF ikke støtte lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Pernille Bendixen (DF) Morten Marinus (DF) Jakob Engel-Schmidt (V) Carl Holst (V) Jane Heitmann (V) Klaus Markussen (V) Thomas Danielsen (V) Anni Matthiesen (V) Henrik Dahl (LA) Laura Lindahl (LA) Orla Østerby (KF) Karen J.
Klint (S) Erik Christensen (S) Orla Hav (S) Pernille Rosenkrantz-Theil (S) Troels Ravn (S) fmd.
Ane Halsboe-Jørgensen (S) Yildiz Akdogan (S) Finn Sørensen (EL) Pernille Skipper (EL) Torsten Gejl (ALT) Marianne Jelved (RV) Lotte Rod (RV) Trine Torp (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
