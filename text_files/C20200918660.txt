Vejledning om ansøgning om støtte fra Nødpuljen til kompensation til aflyste arrangementer Løbende ansøgning INDHOLDSFORTEGNELSE 1	Indledning 2	Ansøgningspuljens formål 3	Ansøgerkreds 4	Målgruppe 5	Periode 6	Tildelingskriterier og vurdering 7	Tilskudsberettigede udgifter 8	Ikke tilskudsberettigede udgifter 9	Ansøgningsfrist og -procedure 10	Statsstøtte 1 Indledning Som følge af de foranstaltninger, der er iværksat på grund af den aktuelle situation (COVID-19), oplever civilsamfundsorganisationer at måtte aflyse en række arrangementer vedrørende socialt udsatte borgere mv.
Dette kan medføre, at organisationerne står med en stor økonomisk regning, som de har svært ved at betale.
For at forebygge at organisationerne kommer i denne situation, udmeldes en ansøgningspulje til dækning af udgifter ved aflysning af arrangementer som følge af COVID-19 situationen.
Der er løbende ansøgningsfrist, og ansøgninger vil blive sagsbehandlet og tildelt midler efter først-til-mølle-princippet.
Der tildeles midler til ansøgere, der opfylder kriterierne, så længe der er midler i ansøgningspuljen.
Der er afsat i alt 4,85 mio. kr. til ansøgningspuljen.
Midlerne er afsat på finanslovens § 15.11.40.10.
2 Ansøgningspuljens formål Formålet er at sikre, at civilsamfundsorganisationer ikke efterlades med en stor økonomisk regning som følge af aflyste arrangementer i regi af COVID-19.
3 Ansøgerkreds Ansøgningspuljens ansøgerkreds er civilsamfundsorganisationer, der yder en frivillig indsats på socialområdet, og som har måtte aflyse et planlagt arrangement i perioden 12. marts til 13. april 2020. Ansøgerkredsen omfatter både frivillige sociale organisationer og handicaporganisationer.
Enkeltpersoner er dog ikke omfattet af ansøgerkredsen.
4 Målgruppe Ansøgningspuljens målgruppe er deltagerne på det aflyste arrangement.
5 Periode Det aflyste arrangement skal have haft en afholdelsesdato i perioden 12. marts til 13. april 2020. Aftalen om arrangementet skal være indgået senest 11. marts 2020, og aflysningen skal være meddelt fra 11. marts 2020 og frem.
 Perioden kan forlænges, hvis regeringen forlænger foranstaltningerne, der begrænser afviklingen af arrangementer.
6 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier Når ansøgningsskemaet udfyldes, skal ansøger beskrive nedenstående:
 Ad 1) Ansøger, formål og målgruppe:
 Det vil blive vurderet, om ansøger opfylder ansøgningspuljens formål, målgruppe og ansøgerkreds.
 Formålet med ansøgningspuljen er, at yde støtte til civilsamfundsorganisationer, der har måtte aflyse arrangementer på grund af COVID-19 situationen.
Ad 2) Aflyst arrangement Det vil blive vurderet, om ansøger har haft et arrangement, som er blevet aflyst på grund af COVID-19 foranstaltningerne.
Arrangementet skal have været planlagt afholdt i perioden 12. marts til 13. april 2020 og aftalen om arrangementet skal være indgået senest 11. marts 2020. Endvidere skal aftalen være aflyst tidligst 11. marts 2020.
Til brug for vurderingen skal ansøger indsende dokumentation for indgåelse af aftale om arrangementet i form af en bindende kontrakt/aftale eller lignende.
Ansøger skal oplyse i ansøgningsskemaet, hvornår aftalen er indgået og dokumentere, at der ikke kan opnås tilbagebetaling af hele eller dele af arrangementet ifm. aflysning af arrangementet efter den 11. marts 2020. Sidstnævnte kan eksempelvis fremgå i kontrakten/aftalen om arrangementet eller ved mail fra leverandøren/leverandørerne.
Det skal være tydeligt, at der er tale om det konkrete arrangement, som der søges kompensation til, og at midlerne ikke kan refunderes helt eller delvist efter den 11. marts 2020.
Ad 3) Økonomiske konsekvenser Ansøger skal redegøre for, at de tabte omkostninger ved aflysning af arrangementet ikke kan dækkes på anden vis eller andet sted.
Hvis ansøger er en lokal forening, skal ansøger redegøre for, at ansøger ikke kan opnå refusion fra hovedorganisationen.
Ansøger skal ligeledes bekræfte, at de ikke har modtaget midler fra andre COVID-19 kompensationsordninger til samme arrangement.
Se afsnit 9 for tro og love erklæring.
Ansøger skal endvidere dokumentere omfanget af det økonomiske tab, som der søges om dækning til.
Der kan opnås støtte på op til 100.000 kr. i kompensation, men maksimalt svarende til de faktiske tabte udgifter ved aflysning af arrangementet.
7 Tilskudsberettigede udgifter 1. Dækning af direkte udgifter ved aflyst arrangement, herunder eksempelvis leje af venue, aftaler med undervisere/oplægsholdere, transport og forplejning.
8 Ikke tilskudsberettigede udgifter 1. Dækning af udgifter til almindelig drift.
 2. Dækning af udgifter til et aflyst arrangement, som ansøger har opnået tilskud til via en ansøgningspulje under Socialstyrelsen eller andre myndigheder.
9 Ansøgningsfrist og -procedure Der er løbende ansøgningsfrist og ansøgninger vil blive sagsbehandlet og tildelt midler efter først-til-mølle-princippet.
Der tildeles midler til ansøgere, der opfylder kriterierne, så længe der er midler i ansøgningspuljen.
 Det forventes, at ansøgerne får svar på ansøgningen 1-2 uger efter indsendelse af ansøgningen.
 Spørgsmål om administration af ansøgningspuljen kan stilles til Julie Tang i Socialstyrelsen via jult@socialstyrelsen.dk.
 Tekniske spørgsmål om ansøgningsprocessen kan sendes til portal@socialstyrelsen.dk.
Ansøgningen skal udarbejdes i det medfølgende ansøgningsskema i Word og indsendes i PDF-format via den digitale løsning, som Socialstyrelsen stiller til rådighed på www.socialstyrelsen.dk.
For yderligere information om ansøgningsprocessen henvises til vejledningen herom på Socialstyrelsens hjemmeside.
Tro og love erklæring i ansøgningen Som led i ansøgningen skal ansøger udfylde en tro og love erklæring vedr. kompensation for afholdte udgifter ifm. det aflyste arrangement, samt hvad ansøger ellers oplyser i ansøgningen.
 Ansøger skal endvidere opbevare dokumentation for afholdte udgifter i 5 år i henhold til bogføringsloven.
Bilag til ansøgningen Der foretages en vurdering af projektet ud fra oplysningerne i ansøgningen og medfølgende dokumentation. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
Tekniske problemer i forbindelse med indsendelse af ansøgning Hvis der opleves it-tekniske problemer i forbindelse med indsendelse af ansøgning til puljen, skal Tilskudsforvaltning kontaktes via telefon eller via mail (portal@socialstyrelsen.dk) inden ansøgningsfristens udløb samt kunne fremvise dokumentation for det it-tekniske problem, for at ansøgningen kan komme i betragtning.
 I særlige tilfælde, hvor Tilskudsforvaltning kontaktes efter fristens udløb med it-tekniske problemer, skal ansøger indsende dokumentation for, at ansøgningen er forsøgt indsendt rettidigt inden ansøgningsfristens udløb samt dokumentation for, at ansøger har haft it-tekniske problemer (som minimum i form af et screen dump af fejlmeddelelsen med synlig dato og klokkeslæt). Henvendelser, som modtages senere end 48 timer efter ansøgningsfristen, vil ikke komme i betragtning.
10 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
