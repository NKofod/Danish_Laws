Betænkning afgivet af Socialudvalget den 15. maj 2014 Betænkning over Forslag til lov om ændring af lov om social service og lov om forpligtende kommunale samarbejder (En tidlig forebyggende indsats m.v.) [af ministeren for børn, ligestilling, integration og sociale forhold (Manu Sareen)]:
1. Ændringsforslag Ministeren for børn, ligestilling, integration og sociale forhold har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 26. marts 2014 og var til 1. behandling den 11. april 2014. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og social-, børne- og integrationsministeren sendte den 9. december 2013 dette udkast til udvalget, jf.
SOU alm. del  bilag 63. Den 26. marts 2014 sendte ministeren for børn, ligestilling, integration og sociale forhold de indkomne høringssvar og et notat herom til udvalget.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Venstres medlemmer af udvalget støtter lovforslaget, idet man mener, at der fortsat er et behov for at forbedre indsatsen over for udsatte børn og unge og deres familier.
Derfor ønsker Venstre at styrke og målrette den tidlige og forebyggende indsats i kommunerne.
En tidlig og forebyggende indsats skal sikre, at udsatte børn og unge får hjælp, inden deres problemer vokser sig store.
 Det er også årsagen til, at Venstre sammen med regeringen indgik en aftale om »Tidlig hjælp til børn og unge i udsatte familier« i forbindelse med finansloven for 2014, og dette lovforslag er et af initiativerne i aftalen.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af ministeren for børn, ligestilling, integration og sociale forhold, tiltrådt af udvalget:
 1) I det under nr. 2 foreslåede § 11, stk. 3, ændres »§ 11, stk. 3,« til: »nr. 1-4«.
[Ændring af henvisning] 2) I det under nr. 2 foreslåede § 11, stk. 4, ændres »§ 11, stk. 4,« til: »nr. 1 og 2«.
[Ændring af henvisning] 3) I det under nr. 2 foreslåede § 11, stk. 6,  ændres i 2. pkt.»stk. 6.« til: »1. pkt.« [Ændring af henvisning] 4) Efter nr. 3 indsættes som nyt nummer:
»01. I § 52 a, stk. 2, udgår »og 2«.« [Konsekvens af lovforslagets § 1, nr. 3] Bemærkninger Til nr. 1-3 I det foreslåede § 11, stk. 3, 4 og 6, i lovforslagets § 1, nr. 2, henviser de pågældende stykker til sig selv.
Med henblik på at undgå unødig forvirring foreslås det at foretage en ændring af henvisningerne i de foreslåede § 11, stk. 3, 4 og 6. Med ændringsforslagene foreslås det således i stk. 3 at ændre § 11, stk. 3, til nr. 1-4. I stk. 4 foreslås det at ændre § 11, stk. 4, til nr. 1 og 2, og i stk. 6, 2. pkt., at ændre stk. 6 til 1. pkt.
Der er alene tale om lovtekniske ændringer.
Til nr. 4 Ændringsforslaget indeholder ingen indholdsmæssige ændringer.
Der er alene tale om en teknisk ændring som konsekvens af lovforslagets § 1, nr. 3, hvor § 52 a, stk. 1, nr. 1 og 5, foreslås ophævet.
Henvisningen i servicelovens § 52 a, stk. 2, om støtte efter stk. 1, nr. 1 og 2, skal derfor ændres til støtte efter stk. 1, nr. 1, da det nuværende stk. 1, nr. 2, som følge af lovforslagets § 1, nr. 3, herefter bliver nr. 1.
Orla Hav (S) Pernille Rosenkrantz-Theil (S) Mette Reissmann (S) Jens Joel (S) Karen J.
Klint (S) Astrid Krag (S) Julie Skovsby (S) Marlene Borst Hansen (RV) Liv Holm Andersen (RV) Zenia Stampe (RV) Pernille Vigsø Bagge (SF) fmd. Özlem Sara Cekic (SF) Karina Lorentzen Dehnhardt (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Louise Schack Elholm (V) Finn Thranum (V) Sophie Løhde (V) Eyvind Vesselbo (V) Karen Ellemann (V) Karin Nødgaard (DF) René Christensen (DF) Karina Adsbøl (DF) Jens Henrik Thulesen Dahl (DF) Merete Riisager (LA) Thyra Frank (LA) Mai Mercado (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 168 Bilagsnr.
