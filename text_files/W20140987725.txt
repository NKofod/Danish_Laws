SU - Egenindkomst  Indkomstoplysninger fra SKAT  Vejledning Oplysninger fra SKAT blev lagt til grund for beregning af krav om tilbagebetaling af SU i forbindelse med indkomstkontrol.
Dette trods påstand fra klager om at opgørelsen af bruttoindkomsten var forkert.
Din klage vedrørende tilbagebetaling af SU I mail af 21. juni 2013 og i brev modtaget 24. juni 2013, har du klaget over Styrelsen for Videregående Uddannelsers (herefter: styrelsen) afgørelse af 24. maj 2013 om tilbagebetaling af SU for støtteåret 2012.
Ankenævnets afgørelse Nævnet tiltræder styrelsens afgørelse af 24. maj 2013 om tilbagebetaling af SU for støtteåret 2012.
Retsgrundlag SU-loven (dagældende lovbekendtgørelse nr. 661 af 29. juni 2009) ny lovbekendtgørelse nr. 39 af 15. januar 2014 indeholder bl.a. følgende bestemmelser (uddrag):
§ 23. () Stk. 2. Egenindkomsten er enhver positiv indkomst, der henføres til eller indgår i den personlige indkomst, kapitalindkomsten og aktieindkomst, der beskattes efter personskattelovens § 8 a, stk. 2.
§ 28. Uddannelsesstøtten udbetales med foreløbige beløb i støtteåret.
Uddannelsesstøtten tildeles med endelige beløb efter støtteårets afslutning.
(. . .) § 30. () Stk. 2. Foreløbige beløb, der er udbetalt, men ikke kan tildeles endeligt, skal betales tilbage.
Foreløbige beløb, der skal betales tilbage, fordi egenindkomsten overstiger årsfribeløbet eller uddannelsesfribeløbet, skal dog betales tilbage med halvdelen af beløbet, i det omfang det udgør op til forskellen mellem det laveste og det mellemste fribeløb, og fuldt ud med beløb derover. (. . .) () Begrundelse Ankenævnet bemærker, at egenindkomst ikke er det samme som personlig indkomst eller skattepligtig indkomst.
 Egenindkomsten er enhver positiv indkomst, der henføres til eller indgår i den personlige indkomst, jf. § 23, stk. 2 i SU-loven.
 Opgørelsen af den skattepligtige indkomst på din årsopgørelse er således forskellig fra opgørelsen af din egenindkomst i forbindelse med styrelsens indkomstkontrolkrav.
SU udbetales altid foreløbigt og tildeles først endeligt efter støtteårets afslutning (indkomstkontrollen), jf.
SU-lovens § 28. Uddannelsesstøtten nedsættes, hvis egen indkomst overstiger fribeløbet, jf.
SU-lovens § 22, stk. 1. Studerende skal tilbagebetale SU, hvis deres egen indkomst overstiger deres årsfribeløb eller deres uddannelsesfribeløb, jf. § 30, stk. 2. Reglen i SU-lovens § 30, stk. 2, om tilbagebetaling af foreløbige beløb gælder uanset en studerendes egen forventning.
 Ankenævnet stadfæster afgørelsen om tilbagebetaling af for meget modtaget SU i 2012.
 Efter almindelige forvaltningsretlige principper kan en eventuel fejlvejledning som udgangspunkt ikke give den pågældende en bedre retsstilling end den, der fremgår af de gældende regler, i dette tilfælde SU-loven.
 Ankenævnet skal vejlede dig om, at du har mulighed for at rette henvendelse til SKAT, hvis du mener, at opgørelsen af din skattepligtige indkomst fra 2012 er forkert.
Sagsfremstilling Styrelsen har ved brev af 24. maj 2013 meddelt at du skal tilbagebetale noget af den SU, som du modtog i 2012, da din egen indkomst oversteg dit fribeløb.
Du har i mail af 21. juni 2013 og i brev af 24. juni 2013 klaget til Ankenævnet for Statens Uddannelsesstøtteordninger og bl.a. anført, at du mener, at opgørelsen af din bruttoindkomst er forkert.
Du er enig i at du skylder SU penge, du er dog ikke enig i beløbet, som du mener, bør være lavere.
Du har bedt om, at styrelsen omberegner kravet af 24. maj 2013.
 Styrelsen har i brev af 9. juli 2013 meddelt dig, at de har beregnet din egenindkomst på grundlag af de oplysninger de har modtaget fra SKAT og at de fastholder kravet om tilbagebetaling af SU for støtteåret 2012.
 Du har i brev af 14. august 2013 anført, at du fastholder klagen vedrørende en for høj bruttoindkomst og henvist til, at beregningen af din bruttoindkomst er forkert.
Styrelsen har i brev af 21. marts 2014 videresendt sagen sammen med en udtalelse til ankenævnet og henvist til, at styrelsen fastholder kravet om tilbagebetaling af 24. maj 2013. Styrelsen har blandt andet anført, at de anvender de oplysninger de har modtaget fra SKAT om indkomsten i støtteåret.
Styrelsen har henvist til, at de kun har mulighed for at foretage en ny beregning af kravet, hvis du får ændret din skattemæssige opgørelse for dette år hos SKAT, eller arbejdsgiveren ændrer indberetningerne til egenindkomst vedrørende din indkomst for 2012.
Ankenævnet har ved brev af 26. marts 2014 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
