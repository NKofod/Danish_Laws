Fremsat den 16. marts 1999 af  

 Bendt Bendtsen (KF), Brian Mikkelsen (KF),  

 Pernille Sams (KF) og Gitte Seeberg (KF) Forslag til folketingsbeslutning om skærpede sanktioner for fredskrænkelser Folketinget opfordrer regeringen til inden årets  

 udgang at fremsætte forslag til ændring af straffelovens § 265,  

 således at grovere eller vedholdende fredskrænkelser bliver gjort  

 direkte strafbare uden krav om forudgående advarsel.
Bemærkninger til forslaget Forslagsstillerne ønsker med dette  

 forslag, at der i straffeloven gives mulighed for at beskytte de personer,  

 der bliver chikaneret ved grove eller vedholdende fredskrænkelser,  

 således at chikaneriet kan straffes direkte uden forudgående  

 advarsel.
 I en konkret sag fra Assens, der har strakt sig over mere  

 end 5 år, blev over hundrede personer ringet op i tidsrummet kl. 00.30  

 til 04.00. Efter at opringningen var blevet besvaret, blev forbindelsen  

 afbrudt og proceduren kunne blive gentaget 10-15 gange med fem minutters  

 mellemrum i løbet af en nat og op til flere nætter pr. uge.
Politiet har stået magtesløse over for  

 chikaneriet, fordi der ifølge straffelovens § 265 først kan  

 gives bøde, hæfte eller fængsel i op til 6 måneder,  

 efter at en forudgående advarsel er blevet overhørt eller er  

 udløbet efter fem år.
Gerningsmændene fra Assens overholdt  

 blot tilholdet mod navngivne personer, men lod i stedet chikanen gå ud  

 over andre.
Når de fem år så var gået, gik processen  

 i gang igen mod de samme personer, som havde været omfattet af  

 tilholdet.
 Justitsministeren blev i marts 1998 spurgt, hvad han  

 agtede at foretage sig for at ændre på disse forhold, jf.  

 Retsudvalgets alm. del   bilag 45, spørgsmål 28 og 29  

 (folketingsåret 1997-98, 2. samling).
 Til brug for sit svar havde ministeren henvendt sig til  

 Politimesterforeningen for at få et indtryk af  politikredsenes  

 erfaringer med problemet.
 Efter at 40 politikredse havde svaret, var den overvejende  

 opfattelse, at kriminalisering uden forudgående advarsel i grovere og  

 vedholdende tilfælde af fredskrænkelser var begrundet og  

 ønskeligt.
 Selv på denne baggrund fandt justitsministeren dog  

 ikke, bl.a. med henvisning til en udtalelse fra Straffelovrådet fra  

 1988, behov for ændringer af bestemmelsen i straffelovens § 265, jf.  

 Retsudvalgets alm. del bilag 121 og 439, folketingsåret 1997-98, 2.  

 samling.
Forslagsstillerne finder imidlertid, at der bør  

 lægges stor vægt på, hvad Politimesterforeningen udtaler om  

 dette spørgsmål.
Politimesterforeningen repræsenterer den  

 del af retsvæsenet, som har de her omhandlede problemstillinger  

 tættest inde på livet.
Forslagsstillerne finder endvidere, at en udtalelse fra  

 Straffelovrådet fra 1988 ikke bør kunne være eviggyldig,  

 hvad udtalelsen fra Politimesterforeningen også viser.
Hertil kommer,  

 at de problemer, som er den direkte årsag til ønsket om en  

 ændring og fremtidssikring af straffelovens chikanebestemmelse, ikke  

 på tidspunktet for Straffelovrådets udtalelse havde været  

 fremme i lyset.
 Skriftlig fremsættelse:
 Bendt Bendtsen (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om skærpede  

 sanktioner for fredskrænkelser.
(Beslutningsforslag nr.
B 97).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
