Fremsat den 19. februar 2002 af Ole Stavad  

 (S), Thomas Adelskov (S), Inger Bierbaum (S), Klaus Hækkerup (S), Karen  

 J.
Klint (S), Jeppe Kofod (S), Jørn Pedersen (S) og Arne Toft (S) Forslag til Lov om ændring af lov om kommunernes  

 styrelse (Fritagelse af borgmester for kommunale hverv under visse  

 undersøgelser) § 1 I lov om kommunernes styrelse, jf. lovbekendtgørelse nr. 629 af 29.  

 juni 2001, fortages følgende ændringer:
 1. Efter § 66 indsættes som ny paragraf:
»§ 66 a.
Indenrigs- og sundhedsministeren kan i en  

 periode på op til 3 måneder fritage formanden for  

 kommunalbestyrelsen for dennes kommunale hverv og overdrage hvervet som  

 formand for kommunalbestyrelsen til næstformanden, såfremt  

 formanden med rimelig grund er mistænkt for overtrædelse af  

 bestemmelserne i straffelovens 16. kapitel: »Forbrydelser i offentlig tjeneste eller hverv m.v. «, eller §§ 276 og 278 283 om visse formueforbrydelser,  

 når mistanken er rettet mod handlinger eller undladelser i forbindelse  

 med formandens udførelse af opgaver efter denne lov.
 Stk. 2. Det er en betingelse for at anvende stk. 1, at  

 der af kommunalbestyrelsen eller af statslige myndigheder er truffet  

 beslutning om at iværksætte en undersøgelse af de i stk. 1  

 nævnte forhold, og at fritagelsen af en formand for dennes kommunale  

 hverv må antages at være af væsentlig betydning for  

 undersøgelsen.
Stk. 3. Indenrigs- og sundhedsministeren meddeler  

 formanden og næstformanden for kommunalbestyrelsen samt for  

 primærkommunernes vedkommende tillige formanden for tilsynsrådet  

 i det pågældende amt sin beslutning, der træder i kraft med  

 øjeblikkelig virkning fra det tidspunkt, hvor næstformanden har  

 fået meddelelsen om overdragelsen af hvervet som formand.
Indenrigs- og  

 sundhedsministeren ophæver fritagelsen, når betingelserne herfor  

 ikke længere foreligger og senest efter 3 måneder, jf. dog stk.  

 4.
Stk. 4. Såfremt indenrigs- og sundhedsministeren  

 vurderer, at betingelserne i stk. 2 fortsat vil være opfyldt efter  

 3-måneders-periodens udløb, retter indenrigs- og  

 sundhedsministeren inden udløbet af 3-måneders-perioden  

  henvendelse til kommunalbestyrelsen herom.
Kommunalbestyrelsen afgør  

 herefter ved skriftlig afstemning, om kommunalbestyrelsen er enig eller uenig  

 i indenrigs- og sundhedsministerens vurdering.
Såfremt et flertal i  

 kommunalbestyrelsen er enig i vurderingen, foretages nyt valg af formand i et  

 efterfølgende kommunalbestyrelsesmøde for resten af  

 kommunalbestyrelsens funktionstid efter reglerne i § 24, stk. 1.  

 Såfremt kommunalbestyrelsens flertal ikke er enig i vurderingen,  

 genindtræder formanden i sit hverv.
Stk. 5. Når indenrigs- og sundhedsministeren har  

 meddelt sin beslutning efter stk. 3, indkalder den fungerende formand for  

 kommunalbestyrelsen den hidtidige formands stedfortræder til  

 midlertidigt at tage sæde i kommunalbestyrelsen.
Den hidtidige formand  

 oppebærer de faste vederlag som medlem af og formand for  

 kommunalbestyrelsen i den periode, hvor formanden er midlertidigt fritaget  

 for sine kommunale hverv.
Den hidtidige formand genindtræder som medlem  

 af kommunalbestyrelsen fra og med det møde, hvor  kommunalbestyrelsen  

 skal træffe en beslutning om en eventuel vurdering fra indenrigs- og  

 sundhedsministeren, jf. stk. 4, og i alle sine kommunale hverv fra det  

 tidspunkt, hvor indenrigs- og sundhedsministeren har ophævet  

 fritagelsen, jf. stk. 3, 2. pkt. , eller hvor kommunalbestyrelsen har  

 erklæret sig uenig i en eventuel vurdering fra indenrigs- og  

 sundhedsministeren, jf. stk. 4, 4. pkt.« § 2 Stk. 1. Loven træder i kraft dagen efter  

 bekendtgørelsen i Lovtidende.
 Stk. 2. Loven har virkning for forhold, der på  

 tidspunktet for lovens ikrafttræden eller senere opfylder betingelserne  

 i § 66 a, stk. 1 og 2.
Bemærkninger til lovforslaget Almindelige bemærkninger Borgmestre har en stærkere beskyttelse mod at blive  

 afsat end nogen anden i det politiske liv.
Når først en  

 konstituering er gennemført i en kommune, og borgmesteren er valgt,  

 kan ingen afsætte borgmesteren i den kommende valgperiode på 4  

 år, medmindre borgmesteren groft eller gentagne gange har vægret  

 sig ved at udføre sine opgaver, jf. styrelseslovens § 66, stk. 2 og 3.
At borgmestre nyder en særlig beskyttelse, er et  

 vigtigt fundament for den kommunale stabilitet.
Det er på denne  

 måde sikret, at politisk uenighed inden for det flertal, der har valgt  

 borgmesteren ved konstitueringen, eller nye politiske konstellationer i  

 løbet af valgperioden ikke kan skabe uro og usikkerhed om  

 borgmesterposten.
Borgmesterposten er det helt centrale embede i det  

 kommunale demokrati.
Borgmesteren er typisk den eneste politiker i en  

 kommune, der vederlægges med det, der svarer til en fuldtidsløn.  

 Borgmesteren er tillagt en lang række beføjelser.
Herunder er  

 borgmesteren den øverste chef for den kommunale administration.
 Socialdemokratiet mener, at det er vigtigt at fastholde,  

 at borgmestre under normale forhold ikke kan afsættes i den faste  

 valgperiode på 4 år.
Der kan dog opstå helt særlige og  

 ekstraordinære tilfælde, hvor den vidtgående  

 borgmesterbeskyttelse kan risikere at blive udnyttet til at dække over  

 en borgmesters konkrete dispositioner og handlinger i stedet for at  

 være en beskyttelse af embedet, uden at nogen i dag har mulighed for at  

 gribe ind.
Derfor bør der skabes en hjemmel til i sådanne helt  

 ekstraordinære situationer at kunne indsætte en anden i  

 borgmesterens sted i en begrænset periode.
Forslagets hovedindhold Det foreslås derfor at indsætte en  

 bemyndigelse i lov om kommunernes styrelse til indenrigs- og  

 sundhedsministeren om at kunne indsætte (1.) viceborgmesteren i  

 borgmesterembedet i en kommune i en begrænset periode på op til 3  

 måneder.
Den valgte borgmester erstattes i kommunalbestyrelsen af sin  

 stedfortræder i den pågældende periode.
 Efter periodens udløb indtræder den valgte  

 borgmester som hovedregel igen i kommunalbestyrelsen og i borgmesterembedet.
 Såfremt det problem, der nødvendiggjorde, at  

 indenrigs- og sundhedsministeren indsatte (1.) viceborgmesteren i embedet,  

 efter ministerens vurdering fortsat gør den valgte borgmesters  

 udøvelse af borgmestergerningen problematisk efter tre måneder,  

 kan ministeren inden 3-måneders-periodens udløb rette  

 henvendelse til kommunalbestyrelsen og anmode om dennes vurdering af den  

 valgte borgmesters tilbagevenden.
 Såfremt der ikke ved en skriftlig afstemning er et  

 flertal i kommunalbestyrelsen, der tilslutter sig  indenrigs- og  

 sundhedsministerens vurdering, genindtræder den valgte borgmester i  

 embedet.
 Viser resultatet af afstemningen derimod, at et flertal  

 erklærer sig enig med indenrigs- og sundhedsministeren, skal der  

 vælges en ny borgmester for den resterende del af valgperioden.
 Den ved konstitueringen valgte borgmester deltager i  

 afstemningen foranlediget af henvendelsen fra indenrigs- og  

 sundhedsministeren.
I den periode, hvor den valgte borgmester er fritaget for  

 sine kommunale hverv, oppebærer denne fortsat faste vederlag.
I de  

 tilfælde, hvor den valgte borgmester ikke genindtræder som  

 borgmester, opgøres eftervederlag og pension fra det tidspunkt, hvor  

 der er valgt en ny borgmester.
Bemyndigelsens anvendelsesområde Den foreslåede bemyndigelse til indenrigs- og  

 sundhedsministeren forventes kun anvendt i meget sjældne tilfælde  

 og sandsynligvis med mange års mellemrum.
Den må alene tages i  

 anvendelse i helt særlige situationer, hvor en borgmesters forbliven i  

 embedet kan vanskeliggøre eller hindre undersøgelse af et  

 forløb, hvor borgmesteren i sit hverv som borgmester med rimelig grund  

 er mistænkt for overtrædelse af nøje præciserede  

 bestemmelser i straffelovgivningen.
Der er tale om bestemmelser om  

 forbrydelser i offentlig tjeneste og om formueforbrydelser, når disse  

 er begået i funktionen som borgmester.
 Bemyndigelsen tilsigter et så begrænset  

 anvendelsesområde, at den ikke risikerer at blive anvendt til indgriben  

 i det normale kommunale selvstyre og demokrati.
Konstituering af viceborgmester Baggrunden for at forpligte indenrigs- og  

 sundhedsministeren til at konstituere (1.) viceborgmesteren, hvis  

 bemyndigelsen bringes i anvendelse, er et ønske om i størst  

 mulig udstrækning at respektere det lokale demokrati og den  

 konstituering, som fandt sted efter nyvalg.
Det vil endvidere være  

 naturligt at overlade opgaven til viceborgmesteren, da perioden ikke kan  

 strække sig ud over 3 måneder, og da der på den måde  

 kan reageres hurtigt og på et objektivt grundlag i en vanskelig  

 situation.
Mulighed for  valg af ny borgmester for resten af valgperioden Normalt vil de forhold, som kan begrunde anvendelse af  

 bemyndigelsen, kunne afklares inden for  3 måneder.
Det kan dog ikke  

 afvises, at der i disse helt ekstraordinære situationer kan opstå  

 så store problemer, at der bør være en mulighed for at  

 vælge en ny borgmester for den resterende del af valgperioden.
Denne mulighed er foreslået i stedet for at  

 forlænge perioden på maksimalt 3 måneder.
En  

 forlængelse af perioden risikerer at skabe yderligere usikkerhed i en  

 situation, hvor der mere end noget andet vil være brug for afklaring og  

 stabilitet i kommunens øverste ledelse.
Skal muligheden for at vælge en ny borgmester tages  

 i anvendelse, forudsætter det, at der både er et ønske  

 herom hos et flertal i kommunalbestyrelsen, og at indenrigs- og  

 sundhedsministeren skønner, at det er ønskeligt af hensyn til  

 efterforskningen.
Er begge forudsætninger opfyldt, foretages valg af ny  

 borgmester.
Bemærkninger til lovforslagets enkelte  

 bestemmelser Til § 1 Det er et væsentligt udgangspunkt for det kommunale  

 selvstyres funktion, at de valg, der er foretaget i det konstituerende  

 møde, gælder for hele kommunalbestyrelsens funktionsperiode.
Den  

 ændring, der tilsigtes gennemført ved lovforslaget, omhandler  

 derfor kun sådanne helt usædvanlige situationer, der ikke har  

 relation til den politiske meningsdannelse og -udøvelse i  

 kommunalbestyrelsen.
 Da formanden for kommunalbestyrelsen er øverste  

 daglige leder af kommunens administration, kan det være uholdbart, at  

 borgmesteren fastholder sit hverv i en periode, hvor der tilrettelægges  

 og gennemføres undersøgelser hvilende på rimelig  

 begrundet mistanke om lovovertrædelser begået i funktionen som  

 borgmester.
De lovovertrædelser, der er omfattet af bestemmelsen  

 om adgang til midlertidig fritagelse af borgmesteren for dennes kommunale  

 hverv, er i stk. 1 begrænset til de bestemmelser i straffeloven, der  

 omhandler forbrydelser udført i offentlig tjeneste eller hverv, og til  

 formueforbrydelser, der er begået af borgmesteren i dennes hverv som  

 borgmester.
Det er altså ikke muligt at anvende bestemmelsen til at  

 gennemføre fritagelser med henvisning til anden lovgivning, til andre  

 straffelovsbestemmelser eller til handlinger foretaget af borgmesteren som  

 privatperson.
Disse forhold er alene omfattet af bestemmelserne om tab af  

 valgbarhed.
Der vil i de sjældne situationer, hvor der  

 overhovedet vil kunne tænkes at foreligge en situation omfattet af den  

 foreslåede bestemmelse, være tale om relativt hastende sager,  

 hvor det gælder om på et så tidligt tidspunkt som muligt at  

 få overdraget ansvaret for den øverste daglige ledelse af  

 kommunens administration.
Der er derfor med lovforslaget lagt op til, at den  

 person, der af kommunalbestyrelsen er valgt til viceborgmester   og i  

 kommuner, hvor der er to viceborgmestre, 1. viceborgmesteren   får  

 overdraget hvervet som fungerende borgmester i en periode på maksimalt  

 3 måneder.
Det er hensigtsmæssigt, at det på alle  

 måder er ganske objektivt, hvem der i en sådan situation  

 får overdraget hvervet som fungerende borgmester.
I stk. 2 fastlægges betingelserne for  

 anvendelsen af adgangen til midlertidig fritagelse af borgmesteren for sit  

 hverv.
Der skal af kommunalbestyrelsen selv eller af statslige myndigheder  

 være truffet beslutning om at iværksætte en  

 undersøgelse af de forhold, der har givet anledning til rimelig  

 mistanke rettet mod borgmesteren.
Derudover skal fritagelsen være af  

 væsentlig betydning for tilrettelæggelsen og  

 gennemførelsen af undersøgelsen.
Denne betingelse er velkendt  

 fra den almindelige strafferetspleje.
 Indenrigs- og sundhedsministerens beslutning skal efter  

 den foreslåede bestemmelse i stk. 3 meddeles borgmesteren og  

 næstformanden for kommunalbestyrelsen (viceborgmesteren). Såfremt  

 der er tale om en primærkommune, meddeler indenrigs- og  

 sundhedsministeren tillige formanden for tilsynsrådet i det amt, hvori  

 den pågældende kommune er beliggende, sin beslutning.  

 Beslutningen træder i kraft med virkning fra det øjeblik,  

 viceborgmesteren har modtaget indenrigs- og sundhedsministerens meddelelse om  

 overdragelsen af hvervet som midlertidig borgmester.
Når betingelserne for en fritagelse af borgmesteren  

 for dennes hverv ikke længere er til stede, skal indenrigs- og  

 sundhedsministeren uden ophold ophæve beslutningen.
Det sker i de  

 tilfælde, hvor den rimelige mistanke ikke kan bekræftes, og i  

 tilfælde, hvor undersøgelsen har nået et sådant  

 stade, at der er klarhed over de bevisligheder, som kan tilvejebringes gennem  

 dokumenter eller afhøringer, hvor borgmesteren ville have kunnet  

 øve en indflydelse.
Af hensyn til muligheden for at genskabe stabilitet i  

 kommunens øverste ledelse, er det hensigtsmæssigt at  

 begrænse den periode, hvor en kommune ledes af en fungerende  

 borgmester.
Der er derfor i lovforslaget lagt op til en periode på  

 maksimalt tre måneder.
Det kan ikke udelukkes, at der kan være  

 situationer, hvor en borgmesters tilbagevenden efter tre måneder  

 må vurderes fortsat at kunne vanskeliggøre undersøgelsen.  

 Der er derfor i stk. 4 indsat en bestemmelse, hvorefter indenrigs- og  

 sundhedsministeren kan rette henvendelse til kommunalbestyrelsen,  

 såfremt indenrigs- og sundhedsministeren har den vurdering, at  

 betingelserne i stk. 2 om fritagelse stadig vil være opfyldt efter  

 3-måneders-periodens udløb.
Såfremt indenrigs- og sundhedsministeren retter en  

 sådan henvendelse til kommunalbestyrelsen, skal denne afgøre, om  

 man er enig eller uenig i indenrigs- og sundhedsministerens vurdering af  

 vilkårene for den videre undersøgelse.
Afgørelsen  

 træffes i et møde ved en skriftlig afstemning med stemmeflerhed.  

 Der er ikke tavshedspligt om egen stemmeafgivning.
Det er i stk. 5 fastsat,  

 at den hidtidige borgmester genindtræder som medlem af  

 kommunalbestyrelsen fra og med det kommunalbestyrelsesmøde, hvor denne  

 afgørelse skal træffes.
Hvis kommunalbestyrelsens flertal er enig i vurderingen  

 fra indenrigs- og sundhedsministeren, er den hidtidige formand dermed  

 fritaget for sit hverv som formand for resten af kommunalbestyrelsens  

 funktionstid, og den fungerende borgmester skal indkalde til en nyt  

 møde i kommunalbestyrelsen med henblik på at gennemføre  

 nyt valg af borgmester.
Valget sker efter reglerne i § 24, stk. 1, og ledes  

 af den fungerende borgmester.
 Hvis der ikke er flertal i kommunalbestyrelsen for at  

 erklære sig enig i vurderingen, genindtræder den hidtidige  

 borgmester i alle sine kommunale funktioner.
 Med denne fremgangsmåde er der sikret, at det er de  

 kommunale repræsentanter, der efter ekstern vurdering fra indenrigs- og  

 sundhedsministeren har den endelige beslutning.
I stk. 5 er bestemmelserne om den hidtidige borgmesters  

 forhold samlet.
Den hidtidige borgmester udtræder uden ansøgning  

 midlertidigt af kommunalbestyrelsen, såfremt indenrigs- og  

 sundhedsministeren har truffet beslutning om borgmesterens fritagelse for  

 kommunale hverv efter stk. 1. Dette indebærer, at der skal indkaldes  

 stedfortræder i kommunalbestyrelsen efter reglerne herom.
Den hidtidige borgmester oppebærer de faste vederlag  

 for de hidtidige arbejdsopgaver i kommunalbestyrelsen, mens der ikke  

 udbetales mødehonorarer, diæter m.v., der kan være knyttet  

 til deltagelsen i de enkelte møder.
Eftervederlag og pension beregnes  

 på grundlag af de udbetalte vederlag og for en funktionsperiode, hvori  

 en midlertidig fritagelsesperiode medtages.
Såfremt den hidtidige  

 borgmester ikke genindtræder som borgmester, beregnes eftervederlag  

 m.v. fra det tidspunkt, hvor der er foretaget valg af ny borgmester.
En beslutning efter bemyndigelsen i stk. 1 vil  

 indebære, at en borgmester øjeblikkeligt ophører i sine  

 funktioner som såvel medlem af kommunalbestyrelsen som borgmester m.v.  

 Genindtræden som medlem af kommunalbestyrelsen finder sted enten ved  

 ophævelse af beslutningen efter stk. 1 eller fra og med det  

 kommunalbestyrelsesmøde, hvori der skal træffes afgørelse  

 om en eventuel vurdering fra indenrigs- og sundhedsministeren umiddelbart  

 før udløbet af den maksimale midlertidige fritagelsesperiode  

 på 3 måneder.
Genindtræden som borgmester finder sted enten  

 ved ophævelsen af beslutningen efter stk. 1 eller på det  

 kommunalbestyrelsesmøde, hvor kommunalbestyrelsen har erklæret  

 sig uenig i indenrigs- og sundhedsministerens vurdering af vilkårene  

 for den videre undersøgelse.
Til § 2 Loven skal træde i kraft dagen efter  

 bekendtgørelse i Lovtidende.
Lovens bestemmelser kan anvendes i de  

 situationer, hvor betingelserne er opfyldt for at fritage en borgmester for  

 dennes hverv på tidspunktet for lovens ikrafttræden eller  

 senere.
