 Bekendtgørelse om  

 Hovedstadsområdets Trafikselskabs låntagning og meddelelse af  

 garantier m.v.
 I medfør af § 12 i lov om hovedstadsområdets kollektive  

 persontrafik, jf. lovbekendtgørelse nr. 492 af 16. juni 1995,  

 fastsættes:
 § 1. Hovedstadsområdets Trafikselskab kan  

 optage lån, hvis Københavns og Frederiksberg Kommuner samt  

 Københavns, Roskilde og Frederiksborg Amtskommuner efter  

 fordelingsnøglen i § 2, stk. 2, i lov om  

 hovedstadsområdets kollektive persontrafik deponerer et tilsvarende  

 beløb efter bestemmelserne i § 4, stk. 4-8, i  

 bekendtgørelse nr. 989 af 17. december 1998 om kommunernes  

 låntagning og meddelelse af garantier m.v.
 Stk. 2. Ved låntagning forstås:
 1)	Lån optaget af Hovedstadsområdets Trafikselskab.
 2)	Lån for hvilke Hovedstadsområdets Trafikselskab  

 garanterer.
3)	Værdien af aftaler indgået af Hovedstadsområdets  

 Trafikselskab, herunder leje- og leasingaftaler, om benyttelse af ejendomme,  

 anlæg, lokaler, busser m.v., hvis etablering kan sidestilles med en  

 kommunal anlægsopgave.
Værdien svarer for ejendomme, lokaler m.v.  

 til det højeste af følgende beløb:
 a)	Opførelsesomkostningerne.
 b)	Værdien ifølge den senest foretagne offentlige  

 vurdering ved aftalens indgåelse.
 c)	Den salgssum, der er aftalt i tilfælde, hvor  

 Hovedstadsområdets Trafikselskab sælger Hovedstadsområdets  

 Trafikselskab tilhørende ejendomme, lokaler, anlæg, m.v., og  

 derefter indgår aftale om benyttelse af det solgte.Værdien svarer  

 for anlæg og busser til genanskaffelsesværdien.
 4)	Indestående prioriteter, der overtages, og pantebreve, der  

 udstedes til sælger i forbindelse med erhvervelse af fast ejendom.  

 Indestående prioriteter og sælgerpantebreve opgøres til  

 kurs 80. Lån med en restløbetid på 3 år eller  

 derunder opgøres dog til restgældens nominelle beløb.
 5)	Kassekredittræk, som ikke omfattes af bestemmelsen i § 4,  

 stk. 3. Sådanne lån medregnes med det beløb, der ved  

 årets udgang er trukket på lånet ud over det ved  

 årets begyndelse trukne beløb.
 Stk. 3. De dispositioner, der er nævnt i stk. 2,  

 nr. 2-5, betragtes ikke som låntagning, hvis Hovedstadsområdets  

 Trafikselskab samtidig efter reglerne i stk. 4-6 deponerer et  

 beløb på en særskilt konto i et pengeinstitut eller  

 deponerer obligationer i et pengeinstitut eller en kreditforening.
Stk. 4. Er der tale om optagelse af lån eller garanti  

 for lån, skal det deponerede beløb eller kursværdien af de  

 deponerede obligationer svare til låneprovenuet.
Lån  

 opgøres med fradrag af eventuelt kurstab.
Obligationslån  

 opgøres til kursværdien af obligationerne ved hjemtagelse af  

 disse, selv om salg af obligationer endnu ikke har fundet sted.
Stk. 5. I låneperioden eller aftaleperioden kan der af  

 det deponerede beløb eller de deponerede obligationer årligt  

 højst hæves/frigives en tyvendedel samt de til det deponerede  

 beløb tilskrevne renter.
Hvis aftalen er indgået for en periode  

 på mindre end tyve år, kan der årligt hæves/frigives  

 en så stor del, som svarer til den forløbne del af perioden samt  

 tilskrevne renter.
 Stk. 6. Ved aftalens ophør/lånets indfrielse kan  

 Hovedstadsområdets Trafikselskab hæve den eventuelt resterende  

 del af det deponerede beløb eller de deponerede obligationer.
 § 2. Lån, der ikke optages efter § 1,  

 stk. 1, henregnes efter fordelingsnøglen i § 2, stk. 2,  

 i lov om hovedstadsområdets kollektive persontrafik til  

 låntagningen for Københavns og Frederiksberg Kommuner samt  

 Københavns, Roskilde og Frederiksborg Amtskommuner.
 § 3. Ved lånoptagelse skal Københavns  

 og Frederiksberg Kommuner samt Københavns, Roskilde og Frederiksborg  

 Amtskommuner umiddelbart efter lånoptagelsen underrettes herom.
§ 4. Lån kan alene optages som  

 annuitetslån eller serielån.
Bortset fra lån, der optages i  

 realkreditinstitutter og KommuneKredit, må løbetiden ikke  

 overstige 25 år.
Stk. 2. Lån kan endvidere optages som stående  

 lån eller lån med en afdragsfri periode.
Løbetiden for  

 sådanne lån må højst være på 15 år  

 og med et afdragsforløb, der højst giver en gennemsnitlig  

 løbetid på 10 år.
Stk. 3. Selskabets kassekredit må maksimalt andrage 50  

 kr. pr. indbygger i Københavns og Frederiksberg Kommuner samt  

 Københavns, Frederiksborg og Roskilde Amtskommuner.
Ved  

 anlægsarbejder, der efter afslutningen kan finansieres ved optagelse af  

 lån i udlandet, kan der dog foretages yderligere træk på  

 kassekreditten inden for et beløb, der svarer til det samlede provenu  

 af de forventede endelige lån, under forudsætning af, at  

 konverteringen gennemføres snarest muligt efter arbejdets  

 afslutning.
 Stk. 4. Hovedstadsområdets Trafikselskab kan indgå  

 valutaterminsforretninger i forbindelse med lånoptagelse og betaling af  

 renter og afdrag, i det omfang trafikselskabet er forpligtet til at modtage  

 eller betale et beløb i fremmed valuta.
 § 5. Garanti for lån kan kun meddeles,  

 såfremt lånet opfylder de for låntagning gældende  

 vilkår, jf. § 4, stk. 1 og 2.
 § 6. Hovedstadsområdets Trafikselskab kan  

 ikke uden Indenrigsministeriets samtykke afgive tilsagn om regelmæssige  

 ydelser og lignende, som trafikselskabet ikke efter lovgivningen er  

 forpligtet til at præstere.
§ 7. Hovedstadsområdets Trafikselskab kan  

 ikke uden Indenrigsministeriets samtykke pådrage trafikselskabet  

 solidarisk hæftelse gennem indtrædelse i en forening, en  

 institution, et selskab eller lignende.
Samtykke er dog ikke  

 fornødent, dersom Hovedstadsområdets Trafikselskab alene  

 hæfter med sit indskud, og der ikke pådrages  

 Hovedstadsområdets Trafikselskab forpligtigelser med hensyn til  

 eventuelle yderligere indskud.
 Stk. 2. Hovedstadsområdets Trafikselskab kan dog uden  

 samtykke efter stk. 1 optage lån i realkreditinstitutter og i  

 KommuneKredit, uanset om trafikselskabet ved lånoptagelsen  

 indtræder som medlem af den långivende forening.
 § 8. Bekendtgørelsen træder i kraft  

 den 4. april 1999 og har virkning fra og med regnskabsåret 1999.
