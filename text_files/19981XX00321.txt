Skriftlig fremsættelse (4. marts 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 skattestyrelsesloven og andre love. (Justering af ansættelsesfrister  

 m.v. og fælleskommunal administration).
(Lovforslag nr.
L 192).
 Formålet med lovforslaget, der kan opdeles i  

 nedenfor nævnte fire dele, er at skabe klarere regler for  

 skattemyndighedernes sagsbehandling.
1. Det foreslås således, at de frister, der efter  

 skattestyrelsesloven gælder for skattemyndighedernes ret til at  

 foretage eller ændre skatteansættelser, samles i præcise  

 regler, som skal gælde for både skattepligtige og  

 skattemyndighederne.
Hidtil har der været ét sæt  

 fristregler for skattepligtiges ret til at få en skatteansættelse  

 genoptaget, og et andet sæt regler for skattemyndighedernes ret til at  

 foretage eller forhøje en skatteansættelse.
Efter de gældende regler skelnes der mellem  

 almindelige frister, der gælder for hovedparten af sagerne, og  

 særlige, længere frister for særlige sagstyper.
De  

 almindelige frister er på ca. 3 år.
De særlige fristregler, der gælder for  

 skattepligtiges ret til at få genoptaget en skatteansættelse, er  

 i vidt omfang baseret på et skøn over omstændighederne i  

 den enkelte sag.
Det foreslås nu, at de omstændigheder, der kan  

 få en sag omfattet af de særlige frister, gøres  

 fælles for skattepligtige og for myndighederne, og at disse  

 omstændigheder beskrives præcist, så skønselementet  

 udgår.
Samtidig foreslås en beløbsmæssig  

 bagatelgrænse i disse sager.
 Som udgangspunkt er det sager, hvor den sene ændring  

 ikke kan lægges henholdsvis den skattepligtige eller  

 skattemyndighederne til last, der foreslås omfattet af de særlige  

 fristregler.
 I forbindelse hermed foreslås det, at Told- og  

 Skattestyrelsen kan bestemme,  at alle skatteansættelser foretaget  

 efter en praksis, der senere er blevet underkendt ved en  

 Landsskatteretskendelse eller ved en dom, skal kunne genoptages tilbage fra  

 og med det indkomstår, den underkendende  kendelse eller dom drejede  

 sig om.
Hidtil har en sådan almindelig genoptagelsesadgang  

 kun kunnet gennemføres 3 år tilbage fra den først  

 underkendende Landsskatteretskendelse eller dom.
Gennemførelsen af  

 denne del af lovforslaget vil mindske behovet for at alle, der er blevet  

 skatteansat efter en omtvistet  skattepraksis, forfølger sin sag til  

 Landsskatteretten og eventuelt ved domstolene.
 Jeg forventer, at gennemførelsen af denne del af  

 lovforslaget vil gøre loven klarere og mere rimelig.
 2. Det foreslås endvidere, at der fastsættes regler for  

 adgangen til at tage skatteforbehold og til at få tilladelse til  

 omgørelse.
Et skatteforbehold er et vilkår i en privatretlig  

 disposition, hvorefter dispositionen enten bortfalder eller får et  

 andet indhold, hvis en nærmere angiven skatteretlig virkning af  

 dispositionen indtræder.
En tilladelse til omgørelse er en  

 tilladelse til, at en efterfølgende ændring af en privatretlig  

 disposition tillægges oprindelig skattemæssig virkning.
Både muligheden for at tage et skatteforbehold og  

 muligheden for at få tilladelse til omgørelse modvirker,  at  

 borgere beskattes på grundlag af en privatretlig disposition med  

 uforudsete skattemæssige virkninger.
Den gældende administration  

 af skatteforbehold og omgørelse har været reguleret uden  

 lovgrundlag, og det har skabt  usikkerhed om praksis.
 Den foreslåede lovfæstelse indebærer, at  

 kravene til et skatteforbehold og til at få en tilladelse til  

 omgørelse strammes lidt op.
3. Efter anmodning fra kommunal side foreslås herudover  

 regler, der gør det muligt for kommuner at gå sammen om i  

 fællesskab at administrere forvaltningskompetence på skatte- og  

 ejendomsvurderingsområderne.
Specielt de mindre kommuner kan i visse  

 tilfælde se en fordel i at samarbejde om løsningen af  

 administrative opgaver.
Denne mulighed foreslås teknisk skabt på den  

 måde, at skatteministeren bemyndiges til at godkende sådanne  

 ordninger.
Forslaget udelukker, at skatteministeren kan pålægge  

 kommunalbestyrelser at indgå i en ordning med fælles  

 administration.
 Jeg forventer, at en gennemførelse af denne del af  

 lovforslaget kan skabe mulighed for effektivisering i kommunerne.
 4. Herudover indgår der en række mere tekniske  

 prægede ændringer i forslaget.
 Lovforslagets gennemførelse skønnes samlet  

 set ikke at have provenumæssige virkninger, bortset fra en merudgifter  

 til omkostningsdækning til sagkyndig bistand på ca. 0,5 mill. kr.  

 årligt, og en merindtægt fra gebyrer på ca. 0,1 mill. kr.  

 årligt.
 Lovforslaget skønnes ikke at have  

 erhvervsmæssige eller miljømæssige konsekvenser, og  

 lovforslaget har ikke EU-retlige aspekter.
 Lovforslagets gennemførelse skønnes samlet  

 set ikke at indebære nævneværdige administrative  

 konsekvenser for stat og kommuner, bortset fra en engangsudgift for Told  

 & Skat på 15 mill. kr. til edb-tilretninger.
 Idet jeg i øvrigt henviser til lovforslagets  

 bemærkninger, skal jeg anbefale forslagets velvillige behandling i det  

 høje Ting.
