Bekendtgørelse om sikkerhedsstillelse,  

 kredittid, lister over EU-handel, registreringsoplysninger og definitioner af  

 tobaksvarer efter lov om tobaksafgifter I medfør af § 2, stk. 4, § 5, § 9, stk. 4, § 10, stk. 9, § 19, stk.  

 2, § 23, § 25, stk. 2, og § 33 i lov om tobaksafgifter, jf.  

 lovbekendtgørelse nr. 635 af 21. august 1998 som senest ændret  

 ved § 10 i lov nr. 165 af 15. marts 2000, fastsættes:
Kapitel 1 Sikkerhedsstillelse § 1. Registrering som oplagshaver er betinget af,  

 at der stilles sikkerhed på mindst 10.000 kr., såfremt  

 virksomheden leverer varer under suspension til en anden registreret  

 oplagshaver eller varemodtager i EU.
 Stk. 2. Såfremt virksomheden afgiver  

 erklæring om, at der alene skal ske levering af varer i beskattet  

 stand, stilles der ikke krav om sikkerhed.
Stk. 3. Sikkerhed kan stilles i form af  

 selvskyldnerkaution fra forsikringsselskaber eller pengeinstitutter,  

 indlånsbøger med pengeinstitutter eller børsnoterede  

 obligationer, som er ihændehaverpapirer.
Selvskyldnerkautionsbeviser  

 skal være affattet i overensstemmelse med de af de statslige told- og  

 skattemyndigheder fastlagte retningslinier.
 Stk. 4. Sikkerheden skal være de statslige told- og  

 skattemyndigheder i hænde før forsendelsen af ubeskattede  

 leverancer påbegyndes.
§ 2. Virksomheder og institutioner m.v., der ikke  

 er registreret som oplagshaver eller varemodtager efter lovens § 10, stk. 1,  

 og som fra andre EU-lande erhverver afgiftspligtige varer, skal indgive  

 anmeldelse til de statslige told- og skattemyndigheder og stille fuld  

 sikkerhed for skyldige afgifter.
Anmeldelse og sikkerhedsstillelse skal ske,  

 inden transporten af varerne påbegyndes i det pågældende  

 EU-land.
Sikkerheden skal stilles på de i § 1, stk. 3, anførte  

 måder.
§ 3. Den, der her til landet sælger  

 afgiftspligtige varer fra andre EU-lande ved fjernsalg, skal stille fuld  

 sikkerhed for skyldige afgifter.
Tilsvarende gælder for de i lovens §  

 10, stk. 5 og 8, nævnte repræsentanter.
Ved løbende salg  

 kan sikkerheden stilles som en fast sikkerhed, hvis størrelse  

 fastsættes på grundlag af de seneste 12 måneders  

 leverancer.
Sikkerheden skal stilles på de i § 1, stk. 3,  

 anførte måder.
Kapitel 2 Kredittid § 4. Ved påsætning af  

 stempelmærker til cigaretter og røgtobak i et andet EU-land kan  

 registrerede virksomheder ud over den i lovens § 5 fastsatte kredittid  

 få en yderligere kredit på 8 arbejdsdage.
Kapitel 3 Lister over EU-handel § 5. Virksomheder m.v. skal udarbejde lister over  

 ubeskattet køb i og salg til andre EU-lande på grundlag af det i  

 lovens § 14, stk. 3, nævnte dokument.
 Stk. 2. Listerne skal udarbejdes kvartalsvis og indeholde  

 følgende oplysninger for hver enkelt leverandør/kunde:
1)	landebetegnelse evt. i form af landekode, 2)	punktafgiftsnummer (evt. momsnummer), 3)	varebetegnelse evt. i form af varekode og 4)	den samlede mængde i perioden.
 Stk. 3. Listerne skal opbevares i 5 år, efter at  

 den pågældende leverance har fundet sted, og skal på  

 begæring udleveres eller indsendes til de statslige told- og  

 skattemyndigheder.
Kapitel 4 Registreringsoplysninger § 6. De statslige told- og skattemyndigheder kan  

 til andre EU-lande udlevere oplysninger om registreringsnummer, navn og  

 adresse m.v. for danske virksomheder.
Kapitel 5 Definitioner § 7. Følgende betragtes som  

 cigaretter:
1)	tobaksruller, der kan ryges, som de er, og som ikke er cigarer,  

 cerutter eller cigarillos efter § 11, 2)	tobaksruller, der ved en simpel, ikke-industriel behandling skydes  

 ind i cigaretpapirhylstre eller 3)	tobaksruller, der ved en simpel, ikke-industriel behandling omvikles  

 med cigaretpapirblade.
 Stk. 2. En af de i stk. 1 omhandlede tobaksruller  

 betragtes som to cigaretter, hvis den uden filter og mundstykke har en  

 længde over 9 cm, men højst 18 cm, som tre cigaretter, hvis den  

 uden filter og mundstykke har en længde over 18 cm, men højst 27  

 cm, og så fremdeles.
 § 8. Følgende betragtes som  

 groftskåret røgtobak:
1)	tobak, der er skåret, revet spundet eller udpresset i plader,  

 og som kan ryges uden yderligere industriel forarbejdning, eller 2)	tobaksaffald, der er pakket med henblik på detailsalg, som  

 ikke er cigaretter, cigarer, cerutter eller cigarillos, og som kan  

 ryges.
 § 9. Følgende betragtes som finskåret  

 røgtobak:
1)	røgtobak som defineret i § 8, hvis mere end 25  

 vægtprocent af tobakspartiklerne har en snitbredde på mindre end  

 1 mm eller 2)	røgtobak, hvis mere end 25 vægtprocent af  

 tobakspartiklerne har en snitbredde på over 1 mm, og hvis den er solgt  

 eller bestemt til at blive solgt til rulning af cigaretter.
 § 10. Varer, som helt eller delvis består af  

 andre stoffer end tobak, men som opfylder de øvrige kriterier i §§ 7  

 og 8, ligestilles med cigaretter og røgtobak, medmindre de udelukkende  

 benyttes til medicinske formål og ikke indeholder tobak.
 § 11. Følgende betragtes som cigarer,  

 cerutter eller cigarillos, hvis de kan ryges, som de er:
1)	tobaksruller, som udelukkende består af naturtobak, 2)	tobaksruller, som er forsynet med et dæksblad af  

 naturtobak, 3)	tobaksruller af normal cigarfarve med dæksblad og omblad af  

 rekonstitueret tobak, når mindst 60 vægtprocent af  

 tobakspartiklerne er af en bredde og en længde på over 1,75 mm,  

 og når dæksbladet er pårullet skråt med en spids  

 vinkel på mindst 30º i forhold til cigarens længdeakse eller 4)	tobaksruller af normal cigarfarve med dæksblad af  

 rekonstitueret tobak, når deres stykvægt uden filter og  

 mundstykke er mindst 2,3 g, såfremt mindst 60 vægtprocent af  

 tobakspartiklerne er af en længde og bredde over 1,75 mm, og deres  

 omkreds er 34 mm, eller derover i mindst en tredjedel af deres  

 længde.
 Stk. 2. Varer, der delvis består af andre stoffer  

 end tobak, men som opfylder de øvrige kriterier i stk. 1 ligestilles  

 med cigarer, cerutter og cigarillos, hvis de er forsynet med  

 henholdsvis:
1)	et dæksblad af naturtobak, 2)	et dæksblad og et omblad af tobak, begge af rekonstitueret  

 tobak eller 3)	et dæksblad af rekonstitueret tobak.
Kapitel 6 Straffe- og ikrafttrædelsesbestemmelser § 12. Den, der forsætligt eller groft  

 uagtsomt afgiver urigtige eller vildledende oplysninger eller fortier  

 oplysninger til brug for afgiftskontrollen, straffes med bøde,  

 medmindre højere straf er forskyldt efter lovens § 25, stk. 3.  

 Bestemmelserne i lovens § 25, stk. 4, og § 26 finder tilsvarende  

 anvendelse.
 Stk. 2. Forsætlige eller groft uagtsomme  

 overtrædelser af § 1, stk. 4, § 2, § 3 eller § 5 straffes med  

 bøde.
 § 13. Bekendtgørelsen træder i kraft den 1. maj  

 2000. Samtidig ophæves bekendtgørelse nr. 464 af 14. juni 1999  

 om sikkerhedsstillelse, kredittid, lister over EU-handel og  

 registreringsoplysninger efter lov om tobaksafgifter.
