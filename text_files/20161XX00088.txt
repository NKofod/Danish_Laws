Skriftlig fremsættelse (13. oktober 2016) Erhvervs- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om forebyggende foranstaltninger mod hvidvask og finansiering af terrorisme (Hvidvaskloven) (Lovforslag nr.
L 41) Lovforslagets hovedformål er at styrke indsatsen mod, at danske virksomheder og det finansielle system kan blive misbrugt til hvidvask af penge og til terrorfinansiering.
De seneste års alvorlige terrorangreb flere steder i Europa og andre dele af verdenen vidner om, at finansiering af terrorhandlinger desværre har kunnet ske uden de store vanskeligheder.
Tilsvarende har Panama-papers- sagen om lækage af millionvis af dokumenter fra et panamansk advokatfirma om bankkunders skatteunddragelse vist, at det finansielle system ikke altid har sikret sig tilstrækkeligt mod at blive misbrugt til hvidvaskformål.
Begge dele viser, at der generelt er behov for, at vi styrker indsatsen mod hvidvask og terrorfinansiering.
Lovforslaget gennemfører dele af de seneste internationale standarder fra Financial Action Task Force fra 2012 og dele af Europa-Parlamentets og Rådets direktiv 2015/849/EU af 20. maj 2015 om forebyggende foranstaltninger mod anvendelse af det finansielle system til hvidvask af penge eller finansiering af terrorisme.
Det bemærkes, at der med lovforslaget altovervejende er tale om en direktivnær implementering.
Med lovforslaget ændres den nuværende regulering fra at være primært regelbaseret til at blive mere risikobaseret.
Dette giver et godt grundlag for en mere målrettet og effektiv indsats både hos myndighederne og de omfattede virksomheder og personer, fordi man med en mere risikobaseret tilgang får mulighed for at lægge indsatsen der, hvor risikoen for hvidvask og terrorfinansiering er størst.
 Det giver en langt mere effektiv og styret indsats mod at sikre, at vi fremover som samfund bliver endnu bedre til at dæmme op for kriminelles udnyttelse af virksomheder og det finansielle system til hvidvask og terrorfinansiering.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
