Succession efter kildeskatteloven i  

 vindmølle ikke mulig grundet ligningslovens § 8 P, stk. 4 Ligningslovens § 8 P, kildeskattelovens § 33 C.
 LV-2000 E.B.2.1.1. + E.I.7.
Spørgsmål: Kan skatteyders søn succedere i  

 vindmøllen? Svar: Nej, se sagsfremstilling og begrundelse.
Vindmøllen står på en landbrugsejendom.
Denne  

 landbrugsejendom tilhørte tidligere skatteyder, som imidlertid  

 overdrog ejendommen til sønnen pr. 1. august 2000. Vindmøllen  

 blev ikke overdraget i denne forbindelse, og der blev derfor oprettet en  

 lejekontrakt for den grund, som vindmøllen står på.
Ifølge det oplyste har vindmøllen siden 1. januar 1996  

 været beskattet i henhold til den skematiske regel i ligningslovens § 8  

 P.
Sønnen ejer i forvejen en tilsvarende vindmølle, der  

 ligeledes beskattes i henhold til ligningslovens § 8 P.
 Skatteyder er ved brev af 19. december 2001 fremkommet med følgende  

 begrundelse for, at vindmøllen ikke blev overdraget endeligt sammen  

 med landbrugsejendommen den 1. august 2000:
"Først ved lov af 22. maj 2000 (elliberaliseringsloven) blev det  

 muligt at eje mere end en stk. vindmølle.
Landbrugsejendommen  

  hvorpå møllen er placeret, solgte jeg (ca. 2 mdr. senere) pr.  

 1. august 2000. - På det tidspunkt (sommerferieperiode) herskede der  

 stor usikkerhed om den fremtidige elafregningspris, og der forventedes en  

 ændring af skattereglerne i forbindelse med liberaliseringen af  

 elmarkedet. - Fastsættelse af en købspris for møllen, som  

 en endelig del af ejendomshandlen, ville være som et skud i  

 tågen.
Tiden siden den 1. august 2000 har vist rigtigheden i denne  

 antagelse:
I august 2000 var elafregningsprisen ca. 63 øre/kwh. 1. april 2001  

 blev elafregningsprisen nedsat til 43 øre/kwh. 1. januar 2003  

 forventes en afregningspris på ca. 30 øre/kwh.
Inden for de  

 sidste 2 år har enkelte møller af samme type, størrelse  

 og årgang i området haft reparations- og  

 vedligeholdelsesomkostninger på ca. 150.000 kr på et enkelt  

 år.
Udgifter som ikke dækkes af forsikringen, da det betegnes som  

 simpel slitage.
I påhør af advokat og regnskabskonsulent er der over for min  

 søn afgivet mundtligt tilsagn om at vindmøllen ville blive  

 overdraget, som en del af ejendomshandlen af 1. august 2000, når der  

 var mere sikker grund under fødderne vedrørende fremtidige  

 økonomiske vilkår for  

 vindmølledrift/prisfastsættelse af møllen." Told- og Skattestyrelsens indstilling og begrundelse:
 Det fremgår af ligningslovens § 8 P, stk. 4, at hvis den  

 skattepligtige vælger at anvende de skematiske regler i ligningslovens  

 § 8 P, stk. 2 og 3, anses vindmøllerne eller vindmølleandelene  

 for udelukkende benyttet til private formål.
 Det fremgår af kildeskattelovens § 33 C, at en søn kan  

 succedere i en virksomhed eller en andel heraf.
 Eftersom vindmøllen betragtes som benyttet til private  

 formål, jf. ligningslovens § 8 P, stk. 4, kan sønnen ikke  

 succedere i vindmøllen i henhold til kildeskattelovens § 33 C, da  

 vindmøllen således ikke udgør en virksomhed eller en  

 andel heraf.
 Told- og Skattestyrelsen indstiller derfor, at der svares nej til  

 spørgsmålet.
 Ligningsrådet tiltræder Told- og Skattestyrelsens  

 indstilling.
