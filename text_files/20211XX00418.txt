Skriftlig fremsættelse (22. december 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af barselsloven (Indførelse af øremærket orlov, ligedeling af retten til barselsdagpenge og ret til overdragelse af barselsdagpenge til sociale forældre og nærtstående familiemedlemmer m.v.) (Lovforslag nr.
L 104) Lovforslaget har til formål at udmønte den politiske aftale mellem regeringen (S) og V, SF, RV, EL og ALT af 26. oktober 2021 om implementering af EUs orlovsdirektiv og ligestilling af orlovsrettigheder mellem forældre og øremærket forældreorlov, som skal skabe mere ligestilling mellem mænd og kvinder på arbejdsmarkedet og i familien ved at tilskynde til en større ligedeling af orloven mellem forældrene.
For at understøtte en mere ligelig fordeling af orloven mellem forældrene, foreslås det, at orlov fremover fordeles således, at forældre som udgangspunkt hver får ret til 24 uger med ret til barselsdagpenge efter barnets fødsel eller modtagelse.
Udgangspunktet vil således være en ligedeling af orlovsugerne med ret til barselsdagpenge mellem forældrene.
Med lovforslaget indføres der desuden en ret til 9 ugers øremærket orlov med barselsdagpenge til hver forælder, som er lønmodtager, hvilket gennemfører EUs orlovsdirektivs bestemmelser herom.
Selvstændige og ledige bliver ikke omfattet af de foreslåede regler om ret til øremærkning af de 9 ugers orlov.
Med lovforslaget indføres der endvidere en ret for forældre til at overdrage deres overførbare orlovsuger og barselsdagpengerettigheder til sociale forældre først og fremmest i lgbt+ familier.
Det betyder, at de personer, der er tiltænkt en forældrelignende relation til barnet, får mulighed for at tage del i orloven med barnet.
 Med lovforslaget indføres der en ret for soloforældre til at overdrage orlov med barselsdagpenge til et nærtstående familiemedlem, sådan at forælderen kan blive aflastet i den første tid, hvor forælderen ellers ville være alene med barnet.
Det foreslås, at loven træder i kraft den 1. juli 2022 og har virkning for børn født den 2. august 2022 eller senere.
Den 2. august 2022 er også fristen for at gennemføre EUs orlovsdirektiv nationalt.
Der fastsættes nærmere overgangsregler.
 Lovforslagets bestemmelser om overdragelse af orlov til sociale forældre og et nærtstående familiemedlem træder i kraft den 1. december 2023 og har virkning for børn født den 1. januar 2024 eller senere.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
