 Klageren kræver i denne forbindelse restentreprisesummen  

 udbetalt.
 Indklagede påstår frifindelse under henvisning til, at denne  

 ikke er rette indklagede, da underentreprisekontrakten er indgået  

 mellem klager og selskabet X.
 Klager berigtigede efterfølgende indklagedes navn til selskabet  

 X.
 Indklagede protesterede mod denne berigtigelse.
Voldgiftsretten udtaler, at der ikke er tale om en berigtigelse når  

 klager efter at indklagede har afgivet svarskrift, i stedet ønsker at  

 rette krav mod et andet selskab, jf.
Rpl. § 349, stk. 2. Da indklagede har  

 været nødsaget til at søge advokatbistand, bør  

 klageren betale sagsomkostninger med 5.000 kr.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører berigtigelse af indklagede.
 Ved klageskrift af 4. september 2000 har klageren  

 påstået indklagede tilpligtet at betale 648.539,82 kr. med  

 nærmere angivne renter, samt nedskrive en nærmere angivet  

 garanti.
 Beløbet angives at udgøre  

 restentreprisesummen for en betongulventreprise, som klageren som  

 underentreprenør skulle have udført for indklagede som  

 totalentreprenør.
 Det fremgår af den som bilag 2 til klageskriftet  

 vedlagte underentreprisekontrakt, at klagerens aftale er indgået med  

 selskabet X.
 I et svarskrift af 9. oktober 2000 har indklagede  

 principalt påstået frifindelse, subsidiært frifindelse mod  

 betaling af et mindre beløb.
Til støtte for frifindelsespåstanden gjorde  

 indklagede i første række gældende, at indklagede ikke var  

 rette indklagede, idet underentreprisekontrakten var indgået med  

 selskabet X.
I øvrigt tog indklagede i svarskriftet, der var på  

 10 sider, stilling til klagerens krav.
 I et processkrift af 17. oktober 2000 fastholdt klageren,  

 at indklagede var rette indklagede, men gjorde subsidiært  

 gældende, at klageren skulle gives mulighed for at berigtige  

 indklagedes navn, således at indklagede ændredes til selskab  

 X.
 Ved skrivelse af 7. november 2000 til  

 Voldgiftsnævnet for Bygge- og Anlægsvirksomhed fremsendte  

 klageren herefter 2 stk. nye originale forsider til klageskriftet.
 Det anføres i skrivelsen:
 "Som det fremgår af den ændrede forside, er  

 indklagedes navn og adresse berigtiget til: selskab X, alt i overensstemmelse  

 med klageskriftets bilag 2.
 Jeg skal således på denne baggrund anmode  

 Voldgiftsnævnet om at acceptere en berigtigelse af indklagedes navn og  

 adresse.
 Hermed frafalder klager også de anbringender, der er  

 nævnt i processkrift ad formaliteten af den 17. oktober 2000, hvorefter  

 sagen venligst anmodes fortsat på replik fra klagers side, jf.  

 indklagedes svarskrift af 9. oktober 2000.
.." I en skrivelse af 9. november 2000 til  

 Voldgiftsnævnet protesterede indklagede imod berigtigelsen under  

 henvisning til, at der ikke er hjemmel til at foretage en sådan  

 berigtigelse.
Indklagede anførte videre, at klageren måtte  

 henvises til at hæve sagen mod indklagede, således at der  

 tilkendtes indklagede sagsomkostninger.
 Klageren har i en skrivelse af 30. november 2000 under  

 henvisning til princippet i retsplejelovens § 349, stk. 2, fastholdt sin  

 adgang til at berigtige klageskriftet og har for det tilfælde, at der  

 ikke gives klageren adgang til berigtigelse, gjort gældende, at der ved  

 omkostningsafgørelsen bør tages hensyn til, at det har  

 været unødvendigt for indklagede at indlade sig i en materiel  

 vurdering af sagen.
 Den 3. januar 2001 har Voldgiftsnævnet udpeget  

 landsdommer Fritse Hove til på skriftligt grundlag at tage stilling til  

 tvisten mellem parterne.
Ifølge retsplejelovens § 349, stk. 2, kan der gives  

 en sagsøger adgang til at afhjælpe mangler ved en  

 stævning, herunder at angive parternes navne.
Klageskriftet i denne sag  

 opfylder de krav, der stilles til indholdet heraf, jf.
Regler for behandling  

 af sager ved Voldgiftsretten for Bygge- og Anlægsvirksomhed § 10, stk.  

 2. Der er således ikke tale om nogen berigtigelse, når klageren  

 efter at indklagede har afgivet sit svarskrift i sagen, i stedet  

 ønsker at rette sit krav mod et andet selskab.  

 Spørgsmålet er alene, om klageren bør tilpligtes at  

 betale indklagedes omkostninger, efter at klageren har frafaldet sit krav mod  

 indklagede.
 Da det må anses for rimeligt, at indklagede, der er  

 blevet indklaget til betaling af ca. 650.000 kr., har søgt  

 advokatbistand i sagen, og da det ikke kan kritiseres, at indklagedes advokat  

 i svarskriftet også har forholdt sig til sagens materielle  

 spørgsmål, bør klageren betale sagsomkostninger til  

 indklagede med 5.000 kr.
 De ved sagen foranledigede udgifter betales af klageren  

 efter opgørelse fra Voldgiftsnævnet.
