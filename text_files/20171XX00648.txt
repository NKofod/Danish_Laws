Skriftlig fremsættelse (28. februar 2018) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi (Afholdelse af et udbud af pristillæg for elektricitet produceret på solcelleanlæg) (Lovforslag nr.
L 166) Energiforligskredsen har indgået aftale om i 2018 at afholde et udbud af pristillæg for elektricitet produceret på solcelleanlæg i stedet for solcellepuljen for 2017.
Formålet med aftalen er at sikre mest mulig grøn energi for pengene.
Udbuddet forventes at give en udbygning på 35 MW, mens solcellepuljen for 2017 kun forventedes at give en udbygning på 20 MW.
 Lovforslaget skaber derfor grundlag for, at der i 2018 eller 2019 kan afholdes et udbud af pristillæg for elektricitet produceret på solcelleanlæg på under 1 MW.
 Hvis Europa-Kommissionen ikke har bemærkninger til vores nationale vurdering om, at udbuddet kan anmeldes efter gruppefritagelsesforordningen, vil lovforslaget kunne træde i kraft 1. juli 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til det Høje Tings velvillige behandling.
