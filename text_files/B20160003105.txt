Bekendtgørelse om racerent avlskvæg1) I medfør af §§ 21 og 22, § 23, stk. 1, § 58, stk. 1, § 67 og § 70, stk. 3, i lov om hold af dyr, jf. lovbekendtgørelse nr. 466 af 15. maj 2014, fastsættes efter bemyndigelse i henhold til § 7, nr. 1, i bekendtgørelse nr. 511 af 23. april 2015 om Fødevarestyrelsens opgaver og beføjelser Definitioner § 1. I denne bekendtgørelse forstås ved:
 1) Racerent avlskvæg: Ethvert stykke kvæg, herunder bøfler, hvis afstamning i de to foregående led er indført eller registreret i en stambog for samme race, og som selv enten er indført heri eller er registreret og kan forventes indført heri.
2) Stambog: Enhver bog, ethvert register, kartotek eller enhver databærer, a) der føres af en avlsorganisation eller forening, som er officelt anerkendt i den EU-medlemsstat, hvori avlsorganisationen eller foreningen er oprettet, og b) hvori racerent avlskvæg af en bestemt race indføres eller registreres med angivelse af deres afstamning.
 3) Tredjeland: Et land, der ikke er medlem af Den Europæiske Union.
 Stk. 2. Racerent avlskvæg samt sæd og embryoner heraf, som er beregnet til tekniske eller videnskabelige forsøg foretaget under den kompetente myndigheds kontrol, er ikke omfattet af bekendtgørelsen.
Officiel anerkendelse § 2. En avlsorganisation eller -forening vedrørende kvæg, der fører eller opretter stambøger, og som ønsker at blive anerkendt officielt, skal fremsætte anmodning herom til Fødevarestyrelsen.
 Stk. 2. Officiel anerkendelse meddeles den pågældende avlsorganisation eller - forening uanset hvilken race eller racer, der stambogsføres, såfremt organisationen eller foreningen opfylder betingelserne i bilag 1.
 Stk. 3. Fødevarestyrelsen kan dog afslå anerkendelse af en avlsorganisation eller -forening, hvis der allerede findes en anerkendt avlsorganisation eller -forening for den pågældende race, og såfremt Fødevarestyrelsen skønner, at en anerkendelse af en ny avlsorganisation eller -forening vil udgøre en fare for racens bevarelse eller for gennemførelsen af en eksisterende avlsorganisations eller -forenings avlsprogram.
 Stk. 4. Fødevarestyrelsen kan tilbagekalde anerkendelsen af en avlsorganisation eller -forening, såfremt betingelserne for anerkendelse ikke opfyldes.
Afprøvning, godkendelse og stambogsføring af racerent avlskvæg § 3. Officielt anerkendte organisationer eller foreninger skal i forbindelse med afprøvning med henblik på vurdering af racerent avlskvægs genetiske værdi anvende de i bilag 2 angivne metoder.
 § 4. Enhver raceren ko eller kvie, der opfylder betingelserne i bilag 3, skal godkendes til avlsbrug.
 Stk. 2. Enhver raceren tyr, der opfylder betingelserne i bilag 3, skal godkendes til naturlig bedækning.
 Stk. 3. Enhver raceren tyr kan af officielt anerkendte avlsorganisationer eller -foreninger underkastes afprøvning, jf. § 3.
 Stk. 4. En officielt anerkendt avlsorganisation eller -forening kan beslutte, at kun tyre, der har været underkastet afprøvning, jf. § 3, kan godkendes til kunstig sædoverføring.
 Stk. 5. Officielt anerkendte organisationer eller -foreninger skal godkende racerene tyre til kunstig sædoverføring, såfremt tyrene efter afprøvning i overensstemmelse med betingelserne i bilag 2, er godkendt i en anden EU-medlemsstat til kunstig sædoverføring.
 Stk. 6. Anvendelse af racerene tyre eller sæd herfra til avl, jf. stk. 4 og 5, er dog betinget af, at tyrene er identificeret i form af bekræftet forældreskabsattest på baggrund af blodtypebestemmelse, eller efter anden af Fødevarestyrelsen godkendt metode.
 § 5. Indførelse eller registrering af racerent avlskvæg i stambøger skal ske efter betingelserne i bilag 3.
 § 6. Racerent avlskvæg, der opfylder betingelserne i bilag 3, skal på begæring indføres eller registreres i vedkommende races stambog, der føres af en her i landet officielt anerkendt avlsorganisation eller -forening.
 Stk. 2. Der kan ikke stilles krav om medlemskab af den stambogsførende organisation eller forening til ejere af racerent avlskvæg med henblik på indførelse eller registrering i pågældende stambog.
 § 7. En anerkendt avlsorganisation eller -forening skal på begæring udarbejde afstamningscertifikat eller stamtavler for racerent avlskvæg som dokumentation for, at dyret og dets afstamning er optaget i stambogen for den pågældende race.
 Stk. 2. En avlsorganisation eller -forening har til enhver tid ret til at foretage kontrol af dyr, for hvilke der er begæret udstedt afstamningscertifikat eller stamtavle, jf. stk. 1.
 Stk. 3. Racerent avlskvæg, sæd, befrugtede eller ubefrugtede æg af racerent kvæg skal ved afsendelse til EU-medlemsstater, hvis nationale bestemmelser indeholder krav herom, ledsages af et afstamningscertifikat på en formular, der er godkendt af Fødevarestyrelsen.
Indførsel af racerent avlskvæg fra tredjelande § 8. Racerent avlskvæg skal for at kunne indføres fra tredjelande 1) være indført eller registreret i en stambog eller et register, der føres af en instans, der står på en liste, udfærdiget af Den Stående Zootekniske Komite, 2) være ledsaget af et zooteknisk afstamningscertifikat, udfærdiget af Den Stående Zootekniske Komite og 3) være ledsaget af bevis for, at de vil blive indført eller registreret i en EU-medlemsstats stambog efter nærmere bestemmelser fastsat af Den Stående Zootekniske Komite.
 Stk. 2. Indtil de i stk. 1 nævnte foranstaltninger er gennemført, skal racerent avlskvæg ved indførsel fra tredjelande være ledsaget af et afstamningscertifikat, hvori en officielt anerkendt avlsorganisation eller -forening attesterer, at dyret er indført eller registreret i tredjelandets stambog.
§ 9. Sæd fra racerent avlskvæg skal for at kunne indføres fra tredjelande 1) stamme fra et dyr, der er indført eller registreret i en stambog eller et register, der føres af en instans, som findes på en liste udfærdiget af Den Stående Zootekniske Komite og 2) stamme fra et dyr, der har været underkastet kontrol med individprøver og vurdering af den genetiske værdi efter metoder fastsat af Den Stående Zootekniske Komite.
 Stk. 2. Indtil de i stk. 1 nævnte foranstaltninger er gennemført, skal sæd fra racerent avlskvæg være ledsaget af et afstamningscertifikat, hvori en officielt anerkendt avlsorganisation eller -forening attesterer, at sæden stammer fra racerent kvæg.
§ 10. Befrugtede eller ubefrugtede æg fra racerent avlskvæg skal for at kunne indføres fra tredjelande 1) stamme fra et dyr, der er indført eller registreret i en stambog eller et register, der føres af en instans, som findes på en liste udfærdiget af Den Stående Zootekniske Komite og 2) være ledsaget af et zooteknisk afstamningscertifikat udfærdiget af Den Stående Zootekniske Komite.
 Stk. 2. Indtil de i stk. 1 nævnte foranstaltninger er gennemført, skal befrugtede eller ubefrugtede æg fra racerent avlskvæg være ledsaget af et afstamningscertifikat, hvori en officielt anerkendt avlsorganisation eller -forening attesterer, at de befrugtede eller ubefrugtede æg stammer fra racerent avlskvæg.
Betaling, oplysning, kontrol og straf § 11. Alle omkostninger i forbindelse med indførelse eller registrering i stambøger og udstedelse af afstamningscertifikater eller stamtavler er det offentlige uvedkommende.
 Stk. 2. Der kan ikke kræves betaling af særafgift for indførelse eller registrering i stambøger af racerent avlskvæg, der allerede er indført eller registreret i en stambog, der føres af en anden EU-medlemsstat.
 Stk. 3. Der kan ikke kræves betaling for særafgift for indførelse eller registrering i stambøger af racerent avlskvæg af personer, der ikke er medlemmer af organisationen eller foreningen.
 § 12. Alle oplysninger, der fremkomnmer i forbindelse med afprøvning af racerent avlskvæg, jf. § 3, skal være tilgængelige for Fødevarestyrelsen.
 Stk. 2. De endelige resultater, der fremkommer i forbindelse med officielt anerkendte avlsorganisationers eller -foreningers afprøvning, jf stk. 1, skal være offentligt tilgængelige.
 § 13. Fødevarestyrelsen fører kontrol med overholdelsen af bekendtgørelsen.
 Stk. 2. Officielt anerkendte avlsorganisationer eller -foreninger har pligt til at stille alle nødvendige oplysninger til rådighed for Fødevarestyrelsen i forbindelse med den i stk. 1 nævnte kontrol.
 § 14. Overtrædelse af bestemmelserne i § 2, stk. 1, § 3, § 4, stk. 1, § 5, § 6, § 7, stk. 1 og 3, §§ 8-10, § 11, stk. 2 og 3, § 12 eller § 13, stk. 2, straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Ikrafttræden m.v.
 § 15. Bekendtgørelsen træder i kraft den 15. januar 2016.
 Stk. 2. Bekendtgørelse nr. 438 af 28. maj 1996 om racerent avlskvæg ophæves.
 Stk. 3. Hundyr, som i medfør af denne bekendtgørelses Bilag 3, III, nr. 2, kan indføres i stambogens hovedafsnit ifølge punkt I, og som i medfør af den tidligere affattelse af bekendtgørelse om racerent avlskvæg har været afskåret herfra, kan på ejerens begærring indføres, også selvom det pågældende dyr er udtaget af produktionen.
Fødevarestyrelsen, den 11. januar 2016 P.D.V.Per S.
Henriksen / Kirsten Sejlstrup Bilag 1 Betingelser for officiel anerkendelse af avlsforeninger og -organisationer, der fører eller opretter stambøger vedrørende racerent avlskvæg Bilag 2 Metoder til beregning af den genetiske værdi af racerent avlskvæg Bilag 3 Kriterier for indførelse af racerent avlskvæg i stambøger 1) Bekendtgørelsen indeholder bestemmelser, der gennemfører Rådets direktiv 2009/157/EF af 30. november 2009  om racerent avlskvæg, EF-Tidende 2009, nr.
L 323, s. 1, Kommissionens beslutning 84/247/EØF af 27. april 1984 om fastlæggelse af kriterier for anerkendelse af avlsforeninger og organisationer, der fører eller opretter stambøger for racerent avlskvæg, EF-Tidende 1984, nr.
L 125, s. 58, Kommissionens beslutning 84/419/EØF af 19. juli 1984 om fastlæggelse af kriterier for indførelse af kvæg i stambøger, EF-Tidende 1984, nr.
L 237, s. 11, som berigtiget ved berigtigelse optrykt i EF-Tidende 1999, nr.
L 290, s. 41, Kommissionens beslutning 2006/427/EF af 20. juni 2006 om fastsættelse af metoder til individprøver og til vurdering af kvægets genetiske værdi, EF-Tidende 2006, nr.
L 169, s. 56, Rådets direktiv 87/328/EØF af 18. juni 1987 om godkendelse af racerent avlskvæg til avlsbrug, EF-Tidende 1987, nr.
L 167, s. 54, Rådets direktiv 94/28/EF af 23. juni 1994 om principperne for de zootekniske og genealogiske betingelser for import af dyr og deres sæd, æg og embryoner fra tredjelande og om ændring af direktiv 77/504/EØF om racerent avlskvæg, EF-Tidende 1994, nr.
L 178, s. 66, og Kommissionens beslutning 96/78/EF af 10. januar 1996 om kriterierne for indførelse og registrering af avlshovdyr i stambøger, EF-Tidende 1996, nr.
L 19, s. 39.
