Bekendtgørelse om visse regler for folkeskolens prøver og prøver på de gymnasiale uddannelser og i gymnasiale fag i eux-forløb i sommeren 2022 I medfør af § 3 og § 12, stk. 3, 2. pkt., i lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, jf. lovbekendtgørelse nr. 1374 af 23. juni 2021, fastsættes:
Anvendelsesområde § 1. Ved afholdelse af følgende prøver i sommerterminen 2022 og sygeterminen 2022 gælder de regler, som er fastsat i §§ 2 og 3:
 1) Folkeskolens mundtlige og praktiske prøver i 8. og 9. klasse i prøveterminen maj-juni 2022.
 2) Folkeskolens mundtlige og praktiske prøver i 8. og 9. klasse i perioden fra den 23. juni 2022 til og med den 10. september 2022 for elever, der bliver syge, udebliver eller bortvises fra en eller flere af de pågældende prøver i prøveterminen maj-juni 2022, samt for elever, der i perioden fra den 23. juni 2022 til og med den 10. september 2022 skal til omprøve i en eller flere af de pågældende prøver i prøveterminen maj-juni 2022.
 3) Prøver i de gymnasiale uddannelser og gymnasiale fag i eux-forløb.
 4) Prøver i Hf-enkeltfag.
 5) Prøver i gymnasiale suppleringskurser (GSK).
 6) Prøver i gymnasiale indslusningskurser for flygtninge og indvandrere (GIF).
 7) Prøver i supplerende overbygningsforløb (SOF).
 Stk. 2. Reglerne finder anvendelse for afholdelse af prøver efter loven eller regler fastsat i medfør heraf, indtil prøverne efter stk. 1 er afholdt.
Folkeskolens mundtlige og praktiske prøver i 8. klasse og 9. klasse i prøveterminen maj-juni 2022 § 2. For afholdelse af mundtlige prøver, som er omfattet af § 1, nr. 1 og 2, finder følgende regel i bekendtgørelse nr. 515 af 24. marts 2021 anvendelse: Skolen formulerer ikke prøvespørgsmål til de dele af faget, hvori der alene er givet nødundervisning uden fysisk fremmøde, hvis dette efter skolens faglige og pædagogiske vurdering er begrundet i karakteren og omfanget af nødundervisningen.
Det er en betingelse, at det fremgår af opgivelsen for det enkelte fag, jf. bilag 1 til bekendtgørelse om folkeskolens prøver, hvilke dele af opgivelsen, der udelades af prøvegrundlaget, og som eksaminator og censor derfor ikke kan afprøve eleverne i ved prøven.
Reglen forbliver i kraft, indtil prøverne efter § 1, stk. 1, nr. 1 og 2, er afholdt.
Gymnasiale prøver § 3. For afholdelse af mundtlige prøver, som er omfattet af § 1, nr. 3-7, gælder § 18 i bekendtgørelse nr. 514 af 24. marts 2021, og reglen forbliver i kraft, indtil prøverne efter § 1, stk. 1, er afholdt, dog senest til og med den 2. september 2022.
Ikrafttræden § 4. Bekendtgørelsen træder i kraft den 15. november 2021.
