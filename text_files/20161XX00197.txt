Skriftlig fremsættelse (18. november 2016) Ministeren for børn, undervisning og ligestilling (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om produktionsskoler (Harmonisering af skoleydelse til et SU-lignende niveau m.m.) (Lovforslag nr.
L 87) Som led i finanslovsaftalen for 2017 er regeringen (Venstre), Dansk Folkeparti, Liberal Alliance og Det Konservative Folkeparti enige om at gennemføre en harmonisering af skoleydelsen på produktionsskolerne.
Det er vigtigt, at ydelsesniveauet ikke afgør unges valg af skole- eller uddannelsesforløb.
Med lovforslaget foreslås produktionsskoleydelsen fastsat til et SU-lignende niveau for deltagere, som er fyldt 18 år.
For produktionsskoledeltagere under 18 år foreslås det, at skoleydelsen fastsættes til 350 kr. om ugen opgjort i 2017-niveau.
 Endvidere foreslås det, at lov om produktionsskoler ændres således, at takster for produktionsskoleydelse i loven afspejler takster for produktionsskoleydelse på finansloven for 2017.
 Lovforslaget indeholder herudover to konsekvensændringer af angivelsen af lovtitler, så de kommer til at svare til de korrekte lovtitler.
 Lovforslaget ønskes færdigbehandlet inden jul med henblik på lovens ikrafttræden den 1. januar 2017.
 Idet jeg i øvrigt henviser til lovforslaget og de ledsagede bemærkninger, skal jeg hermed anbefale lovforslaget til det Høje Tings velvillige behandling.
