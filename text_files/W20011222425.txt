MBA kursus i Frankrig, arbejdsgiverbetalt,  

 skattepligt.
Bindende forhåndsbesked A's klage til Landsskatteretten drejer sig om Ligningsrådets  

 afgørelse af 17. august 1999 i henhold til skattestyrelseslovens  

 kapitel 2 A om bindende forhåndsbesked.
Ved denne afgørelse har  

 Ligningsrådet fundet, at klageren vil være skattepligtig af  

 arbejdsgiverens, B's,  betaling af tuition, studiebolig, studiebøger,  

 transport mellem studiebolig og uddannelsessted og mellem Danmark og  

 Frankrig, sygeforsikring samt mad i forbindelse med deltagelsen i et  

 MBA-kursus i Frankrig.
 Spørgsmålet fra klageren til Ligningsrådet var  

 følgende:
Vil arbejdsgivers betaling af tuition, studiebolig, studiebøger,  

 transport mellem studiebolig og uddannelsessted og mellem Danmark og  

 Frankrig, sygeforsikring samt mad i forbindelse med MBA-kursus i Frankrig  

 være skattepligtig ? Ligningsrådet har besvaret det stillede spørgsmål  

 således:
 Ja.
Det er oplyst, at klageren er uddannet civilingeniør i 1996 med  

 eksaminer fra henholdsvis Ingénieur Diplômé de l´Ecole  

 Centrale Paris og cand.polyt fra Danmarks Tekniske Universitet.
Klageren har  

 siden april 1996 været ansat som konsulent hos B.
 I perioden 24. august 1998 til 4. juli 1999 deltog klageren i et  

 MBA-kursus (Masters of Business Administration) på INSEAD i Frankrig.
 Arbejdsgiveren har i brev af 26. oktober 1998 til Told- og Skattestyrelsen  

 og i brev af 8. november 1999 til repræsentanten uddybende forklaret om  

 baggrunden for klagerens deltagelse i det omhandlede kursus.
 Af brev af 26. oktober 1998 fremgår bl.a. følgende:
 "........
 I forbindelse med A's deltagelse i et arbejdsgiver betalt MBA kursus ved  

 INSEAD i Frankrig, har A anmodet Skattestyrelsen om forhåndsbesked  

 vedrørende den skattemæssige behandling af kurset.
 Jeg forstod på vor samtale at Skattestyrelsen specielt stiller  

 spørgsmålstegn ved A's fortsatte tilknytning til os, herunder at  

 ydelser modtaget under orlov ikke kan være skattefri.
 Jeg skal derfor yderligere uddybe baggrunden for vor aftale med A, for  

 derigennem at give Skattestyrelsen det bedst mulige grundlag for en  

 forhåndsbesked.
......" Ligningsrådet har tilsluttet sig Told- og Skattestyrelsens  

 opfattelse, hvorefter arbejdsgiverens betaling af de omhandlede udgifter er  

 skattepligtige for klageren, idet Ligningsrådet har lagt  

 afgørende vægt på, at arbejdsgiveren ikke udbetaler fuld  

 løn under uddannelsen.
Vedrørende arbejdsgiverens betaling af  

 de udgifter, som er direkte forbundet med kurset, dvs. kursusafgiften og  

 studiebøger, er anført, at udgangspunktet er, at værdien  

 af en arbejdsgiverbetalt uddannelse er skattepligtig for den ansatte som et  

 personalegode, jf. statsskattelovens § 4 og ligningslovens § 16.  

 Værdien, som skal beskattes, er markedsværdien af ydelserne.  

 Forudsætningen for beskatning er imidlertid, at uddannelsen ydes i den  

 ansattes interesse og dermed anses som en ydelse til privat brug eller som  

 udgør et sparet privatforbrug.
Sondringen mellem om en arbejdsgivers  

 betaling af en uddannelse er skattepligtig eller ikke skattepligtig, er efter  

 praksis, om der er tale om en kompetencegivende grund- eller videreuddannelse  

 (skattepligtig), eller der er tale om en efteruddannelse, som tages på  

 arbejdsgiverens foranledning og i arbejdsgiverens interesse.
 Momenter, som indgår i vurderingen af, om der er tale om videre-  

 eller efteruddannelse er:
I nærværende tilfælde, hvor der er tale om et kursus,  

 som er et heltidsstudium og som strækker sig over et år, er man  

 af den opfattelse, at der er tale om en videreuddannelse.
Dette underbygges  

 af, at der ikke modtages løn under kurset, således at det  

 må antages, at kurset primært er i klagerens interesse og har  

 værdi for denne.
Vedrørende arbejdsgiverens dækning af befordringsudgifter i  

 forbindelse med kurset, kan arbejdsgiveren efter ligningslovens § 9, stk. 5,  

 skattefrit godtgøre udgifter til lønmodtagerens befordring  

 efter § 9 B, dvs. til erhvervsmæssig kørsel.
Med  

 erhvervsmæssig kørsel menes kørsel til eller mellem  

 arbejdspladser.
Med en arbejdsplads forstås et sted, hvor  

 lønmodtageren udfører arbejde for arbejdsgiveren og modtager  

 løn herfor.
Det er endvidere en betingelse for skattefrihed, at  

 godtgørelsen udbetales efter Ligningsrådets satser.
Allerede fordi klageren ikke modtager løn fra arbejdsgiveren under  

 kurset, kan befordringsudgifterne i forbindelse hermed ikke godtgøres  

 skattefrit.
Praksis vedrørende anerkendelsen af, at et sted, hvor  

 lønmodtageren modtager efteruddannelse, kan anses som en arbejdsplads,  

 kan heller ikke benyttes i nærværende tilfælde, da der er  

 tale om videreuddannelse.
Vedrørende arbejdsgiverens godtgørelse af klagerens rejse-  

 og opholdsudgifter i kursusperioden er anført, at reglerne herom  

 findes i ligningslovens § 9, stk. 5. Herefter er arbejdsgiverens  

 godtgørelse (efter satser fastsat i ligningslovens § 9, stk. 6) af  

 rejseudgifter og andre udgifter skattefri, hvis udgifterne  

 påføres lønmodtageren som følge af, at  

 arbejdsgiveren midlertidigt udsender lønmodtageren til et andet  

 arbejdssted end lønmodtagerens sædvanlig arbejdsplads, når  

 dette medfører, at lønmodtageren ikke har mulighed for at  

 overnatte på sin sædvanlige bopæl.
Der kræves  

 således også her, at der er tale om et arbejdssted, for at  

 arbejdsgiveren skattefrit kan godtgøre udgifterne hertil.
Begrebet  

 arbejdssted må fortolkes i overensstemmelse med arbejdspladsbegrebet i  

 ligningslovens § 9 B.
Dvs., at der skal udføres arbejde for  

 arbejdsgiverens og modtages løn herfor, hvilket ikke er  

 tilfældet, hvorfor også godtgørelsen af disse udgifter er  

 skattepligtig.
 Såfremt arbejdsgiveren i stedet for at godtgøre udgifterne  

 stiller fri befordring, frit logi og fri kost til rådighed eller  

 afholder disse udgifter som udlæg efter regning, vil der være  

 tale om betaling af klagerens private udgifter, da udgifterne ikke har den  

 fornødne forbindelse med klagerens arbejde for arbejdsgiveren, og  

 ydelserne vil derfor være skattepligtige, jf. statsskattelovens § 4.  

 Det samme er tilfældet, hvis arbejdsgiveren betaler en sygeforsikring  

 for klageren.
 Klagerens repræsentant har over for Landsskatteretten principalt  

 nedlagt påstand om, at det af Ligningsrådet afgivne svar i det  

 hele skal ændres til et nej.
Subsidiært har repræsentanten nedlagt påstand om, at  

 beløb medgået til dækning af studierejse og undervisning  

 som følge af deltagelse på arbejdsgivers foranledning, dvs. den  

 ansattes skolegang, værdi af lærebøger, og  

 nødvendige opholds- og befordringsudgifter, efter fast praksis ikke  

 skal beskattes.
Alene beløb, der måtte medgå til  

 dækning af udgifter som kost, vil kunne beskattes.
Vedrørende sagens faktiske forhold har repræsentanten bl.a.  

 anført, at klageren - af arbejdsgiveren - blev sendt til Frankrig med  

 henblik på deltagelse i MBA-programmet på INSEAD.
INSEAD er en  

 international skole, der udbyder MBA-kurser på 10 måneder.
Kurset  

 omfatter studier i økonomi, strategi og organisationsteorier.  

 MBA-kurset er nødvendigt for erhvervslivets aktører, hvor  

 dagligdagen er blevet stadigt mere international, konkurrencebetonet og  

 krævende.
MBA-programmet giver deltagerne et klart erhvervsrelateret  

 udbytte, idet programmet bygger på en stærk kobling mellem  

 forskningsbaseret undervisning og den konkrete virkelighed, som  

 aktørerne i erhvervslivet må konfrontere.
Undervisningen  

 på INSEAD fordeles på 22 fag, der afvikles ved  

 forelæsninger.
Det samlede timeforbrug på INSEAD udgør  

 1.600 timer.
Til sammenligning kan det oplyses, at det totale antal timer,  

 der medgår til MBA-programmet på Handelshøjskolen i  

 Danmark udgør 1.700 timer.
Det er endvidere bl.a. anført, at MBA-programmet var en  

 forudsætning for klageren for fortsat fastholdelse af arbejdspositionen  

 hos arbejdsgiveren, hvorfor det tillige var arbejdsgiveren, der udpegede  

 kursusstedet og kursusformen.
Koncernledelsen i B har alene godkendt 9 steder  

 i Europa for acceptabel deltagelse i MBA-program, heriblandt INSEAD.  

 MBA-programmet på Handelshøjskolen i København er ikke  

 godkendt, hvorfor klageren var afskåret fra deltagelse heri.  

 Repræsentanten har endvidere henvist til brev af 26. oktober 1998 til  

 Told- og Skattestyrelsen samt arbejdsgivererklæring af 8. november  

 1999, begge afgivet af økonomidirektøren hos B.
Vedrørende klagerens arbejdsforhold har repræsentanten  

 anført, at klageren under opholdet i Frankrig var bevilget orlov fra  

 sin arbejdsplads, men at han under opholdet stod til rådighed for  

 arbejdsgiveren, hvorfor bl.a. ferier skulle planlægges og afvikles i  

 samråd med arbejdsgiveren.
Klageren udførte endvidere i perioden  

 konsulentarbejde på enkelte af arbejdsgiverens projekter.
Herudover  

 sørgede klageren under sit ophold i Frankrig bl.a. for rekruttering af  

 egnede kandidater, og han havde derfor en vigtig rolle som repræsentant  

 for B ved rekrutteringsarrangementer på INSEAD.
 Repræsentanten har henvist til brev af 7. juni 1999 fra  

 økonomidirektøren vedrørende de økonomiske  

 forhold for klageren, hvoraf følgende fremgår:
"I forbindelse med A's deltagelse i det omtalte MBA-kursus ved INSEAD i  

 Frankrig, har B tilbudt at betale et månedligt beløb på  

 kr. 14.500 jævnfør omtalte kontrakt.
Beløbet  

 forudsættes anvendt til dækning af bl.a. studiematerialer,  

 ophold, transport samt mad.
B's øvrige europæiske kontorer  

 sender hvert år et antal ansatte på disse kurser og  

 beløbet er fastsat med baggrund i disse erfaringer.
 A's månedsløn var før kursusstart kr. 35.000.
A har endnu ikke modtaget ovenstående idet han fortsat afventer  

 Skattestyrelsens forhåndsbesked vedrørende den  

 skattemæssige behandling af betalingerne " Det er hertil anført, at arbejdsgiveren herudover vil afholde  

 kursusudgifter.
Som modstykke hertil er indgået en særlig  

 tjenestepligtsaftale som led i ansættelsesaftalen mellem klageren og  

 arbejdsgiveren, hvorefter klagerens opsigelse af sin stilling inden for de  

 første 3 år efter MBA-kursets afslutning betyder, at han skal  

 tilbagebetale et beløb svarende til kursusafgiften i det hele til  

 arbejdsgiveren.
 Til støtte for de nedlagte påstande har repræsentanten  

 bl.a. henvist til administrativ praksis vedrørende fri undervisning og  

 administrativ praksis vedrørende frirejser til studieformål  

 betalt af arbejdsgiver.
 Det er gjort gældende, at forholdet i det hele er omfattet af den  

 faste administrative praksis, der er beskrevet i Ligningsvejledningen 1998,  

 afsnit A.B.1.9.20. Formuleringen af afsnittet i Ligningsvejledningen er klar  

 og entydig og skal derfor danne grundlag for vurdering af klagerens sag.
Den beskrevne administrative praksis er bindende for forvaltningen, og  

 klageren har et umiddelbart retskrav på at blive behandlet i  

 overensstemmelse med nævnte praksis.
Efter den administrative praksis  

 vil beløb, som arbejdsgiveren betaler for de ansattes skolegang, og  

 værdien af lærebøger, som arbejdsgiveren køber og  

 stiller til rådighed for den ansatte under uddannelse, ikke kunne  

 beskattes.
Hverken udgift til kursusdeltagelse eller befordringsudgifter, som  

 afholdes af arbejdsgiveren, er et skattepligtigt gode for  

 lønmodtageren, når lønmodtageren deltager i kurset  

 på arbejdsgiverens foranledning og med henblik på arbejde i  

 dennes tjeneste.
Der er i den forbindelse henvist til Landsskatterettens  

 kendelser offentliggjort i LSRM 1967.64, LSRM 1981.18 samt LSRM 1983.41. I  

 sidstnævnte afgørelse blev en overkonstabel ikke anset for  

 indkomstskattepligtig af et af forsvaret betalt tilskud til kursusafgift  

 på en landbrugsskole, idet forholdet måtte sidestilles med  

 tilfælde, hvor arbejdsgiveren betalte for en ansats skolegang.
I TfS  

 1993.120 blev befordringsgodtgørelse anset for en integreret del af de  

 samlede udgifter, som arbejdsgiveren skattefrit for en ansat revisor kunne  

 afholde i forbindelse med revisorens deltagelse i HD-studiet.
Uddannelsesudgifter, der i det hele udredes af arbejdsgiveren, vil ikke  

 retligt påhvile den ansatte, og der vil i sagens natur ikke foreligge  

 nogen indkomstkonstatering hos den ansatte.
Parallelt hermed skal henses til  

 den skattemæssige vurdering i sager, hvor lønmodtageren  

 søger fradrag, idet kursusafgifterne er betalt med egne midler, jf.  

 eksempelvis TfS 1998.488 ØLD, hvor rejse- og kursusudgifter til et  

 ophold i Israel var afholdt af skatteyderen for at ajourføre hendes  

 faglige viden og uddannelse som præst.
Retten fandt at denne  

 ajourføring havde direkte tilknytning til hendes arbejde som  

 præst og var dermed driftsbetinget, hvorfor der blev indrømmet  

 fradragsret.
Der er endvidere henvist til TfS 1994.878 HD.
Repræsentanten har fremhævet, at klageren af arbejdsgiveren  

 blev sendt af sted til deltagelse i det 10 måneder lange MBA-program,  

 hvilken deltagelse var en betingelse for det fortsatte arbejde hos B.
I  

 henhold til tjenestepligtaftale har arbejdsgiverens afholdelse af så  

 forholdsmæssigt store driftsudgifter vedrørende klageren  

 været betinget af en for klageren 3-årig bindingsperiode til  

 firmaet efter kursets afslutning.
Denne binding fremkommer ved det forhold,  

 at klageren er forpligtet til - ved opsigelse af stilling forinden  

 3-års periodens udløb - at tilbagebetale den af arbejdsgiveren  

 afholdte kursusafgift.
Det er yderligere anført, at MBA-programmet ikke kan vurderes som  

 en videregående uddannelse, når der henses til, at klageren i  

 forvejen er højtuddannet, og hvor den kompetencegivende  

 videreuddannelse for ham er de uddannelser, som er afsluttet i februar 1996  

 som Ingénieur Diplômé de l´École Central Paris,  

 som cand.polyt. fra Danmarks Tekniske Universitet.
Det er hertil  

 fremhævet, at klageren i forbindelse med sin uddannelse som  

 civilingeniør herudover har taget rene naturvidenskabelige fag samt en  

 del fag inden for mikro- og makroøkonomi, strategi,  

 organisationsteori, patentret, driftsøkonomi, regnskabslære samt  

 finansiering.
Repræsentanten har videre anført, at den administrative  

 praksis, der afspejles i Ligningsvejledningen afsnit A.B.1.9.20, derfor  

 tillige skal finde anvendelse på uddannelsesophold i udlandet,  

 når deltagelsen i sådanne uddannelser er beordret af  

 arbejdsgiveren og primært afholdt i arbejdsgiverens interesse.
Det er  

 herved gjort gældende, at der som følge af den almindelige  

 forvaltningsretlige lighedsgrundsætning ikke i retlig henseende vil  

 kunne ske en forskelsbehandling af klageren.
Der foreligger ingen saglig  

 grund til at gøre forskel på situationer, hvor MBA-programmet  

 følges i Danmark, og situationer hvor et MBA-program tages i udlandet.  

 Lige forhold skal behandles lige i retlig henseende.
Det kan oplyses, at  

 MBA-programmet i Danmark udbydes af Copenhagen Business School  

 (Handelshøjskolen), og at arbejdsgiverbetaling ved ansattes deltagelse  

 i MBA-programmet i Danmark ikke for nogen tidligere eller nuværende  

 studerende er anset som skattepligtig indkomst.
Det er yderligere anført, at såfremt skattemyndighederne  

 alene vil anse uddannelsesforløb i Danmark som skattefri efter praksis  

 i LV AB.1.9.20, skal det bemærkes, at en sådan skattepraksis, der  

 alene kan tilgodese danske uddannelsesudbydere (tjenesteydere), vil  

 være i strid med EF-traktatens art. 12 og 49 med krav om fri udveksling  

 af tjenesteydelser.
Disse artikler i EF-traktaten vil hindre en praksis, der  

 alene favoriserer tjenesteydere i Danmark.
Der er herved henvist til den  

 overordnede problemstilling som foreligger i sag C-55/98, se generaladvokat  

 Antonio Saggios indstilling til EF-domstolen i TfS 1999.644 om kursus i  

 udlandet.
EF-domstolen tiltrådte den 28. oktober 1999 generaladvokatens  

 indstilling, og den danske forskelsbehandling via den i skattepraksis  

 opstillede skattemæssige bevisbedømmelse ved skelnen mellem  

 kurser i indland og udland er underkendt som traktatstridig.
 Det er yderligere anført, at såfremt Landsskatteretten agter  

 at opretholde Ligningsrådets afgørelse, bør  

 spørgsmålet forelægges EF-domstolen til præjudiciel  

 afgørelse vedrørende dette spørgsmål, idet  

 Landsskatteretten med sin uafhængige stilling som domstolslignende  

 nævn må anses kompetent til at forelægge EF-domstolen sager  

 efter traktatens art. 234.
Repræsentanten har videre anført, at det gøres  

 gældende, at der for studierejser, der primært tilgodeser  

 virksomhedens interesse, gælder, at der ikke sker beskatning uanset  

 studierejsens generelle karakter.
Kravet om arbejdsgiverens primære  

 interesse indebærer, at det studiemæssige element skal være  

 relevant for virksomheden, jf.
Ligningsvejledningen 1998, afsnit A.B.1.9.19.
Som det fremgår af den fremlagte erklæring fra arbejdsgiveren,  

 er der tale om, at klageren fulgte et kursus inden for strategi, finans- og  

 organisationsteori.
Langt størstedelen af B's nuværende  

 arbejdsopgaver falder inden for disse områder, hvilket understreger, at  

 det studiemæssige element uden tvivl er relevant for arbejdsgiveren.
Det er endvidere anført, at Told- og Skattestyrelsen i den bindende  

 forhåndsbesked har vurderet, at der er tale om videreuddannelse alene  

 under henvisning til, at kurset strækker sig over en periode på  

 10 måneder.
Når ét kriterium tillægges en  

 sådan afgørende vægt, at det afskærer en konkret  

 afvejning mellem flere lovlige kriterier, sættes den  

 skønsprægede vurdering under regel.
Dette har ikke hjemmel i  

 statsskatteloven.
Der er ikke i bestemmelsen hjemmel til at afskære  

 øvrige lovlige kriteriers vægt.
 Det er yderligere anført, at MBA, MPA og ph.d. - programmerne  

 forudsætter en længere videregående uddannelse, som  

 adgangsbetingelse og er karakteriseret ved en udbygning af allerede erhvervet  

 viden, hvorfor disse ikke kan betragtes som kompetencegivende uddannelser.  

 Der ses endvidere ikke at være hjemmel til, at skattemyndighederne,  

 på vegne af skatteyderen, er kompetent til at afgøre, om  

 arbejdsgiveren skal sende medarbejderen på deltidsstudie som den danske  

 MBA af en varighed af 2 år - eller om arbejdsgiveren af andre grunde  

 vælger, at medarbejderen skal følge et kursus som alene  

 strækker sig over 10 måneder.
Repræsentanten har videre anført, at det fremgår af  

 afgørelsens begrundelse, at Ligningsrådet i sin vurdering har  

 lagt afgørende vægt på, at arbejdsgiveren ikke udbetaler  

 fuld løn under uddannelsen.
Spørgsmålet er herefter, om  

 det retligt kan kræves, at der udbetales fuld løn under  

 opholdet, for at anse en studierejse som foretaget i virksomhedens interesse.  

 Statsskattelovens § 4 indeholder ikke hjemmel til at antage, at kriteriet  

 fuld løn som af Ligningsrådet antaget, ved afvejningen kan  

 tillægges afgørende vægt.
Bestemmelserne lægger op  

 til, at der skal foretages en skønspræget vurdering, hvorfor  

 samtlige relevante og lovlige kriterier skal inddrages, jf. ovenfor  

 vedrørende "skøn under regel". Det må herudover antages,  

 at selvom en medarbejder står til rådighed for virksomheden under  

 studierejsen, vil medarbejderen i sagens natur ikke fuldt ud kunne  

 udføre sit normale arbejde.
Det må derfor kunne anses som en  

 naturlig konsekvens af studieopholdet, at medarbejderen ikke modtager det  

 samme vederlag i denne periode, som når medarbejderen rent faktisk er  

 på arbejdspladsen.
Lønreduktion eller ingen løn  

 overhovedet kan ikke - som af Ligningsrådet antaget - uden videre  

 føre til, at studierejsen ikke primært er i virksomhedens  

 interesse.
Ydermere kan det forhold, at en person antageligt har en  

 selvstændig interesse i at deltage i et kursus, ikke medføre, at  

 beskatningen indtræder herefter, idet det alene er afgørende om  

 kurset i overvejende grad har været i arbejdsgiverens interesse.
Repræsentanten har endvidere anført, at det fremgår af  

 skatteministeriets notat, udkast 1, fra 1999 vedrørende forslag til  

 lov om ændring af ligningsloven m.v., at skatteministeriet ikke anser  

 MBA-uddannelsen for en kompetencegivende videreuddannelse.
Det anføres  

 yderligere, at klageren blev færdiguddannet i 1996 og herefter ansat  

 hos B.
Han påbegyndte først MBA-uddannelsen i 1998, hvor han var  

 fastansat.
Klageren modtog efterfølgende en bonus på 32.000 kr.,  

 der vedrørte uddannelsesperioden.
 Repræsentanten har endvidere oplyst, at den månedlige  

 udbetaling var løn.
Told- og Skattestyrelsen har indstillet, at den påklagede  

 afgørelse stadfæstes.
Til støtte herfor har styrelsen  

 bl.a. anført, at det er afgørende for sagens afgørelse,  

 hvorvidt en MBA-uddannelse er en kompetencegivende videreuddannelse eller  

 efteruddannelse.
Endvidere er det afgørende, hvorvidt klageren havde  

 en aktuel indkomst.
En aftale med arbejdsgiver om uddannelse taler til  

 støtte for, at der er tale om efteruddannelse, men det  

 forudsætter et konkret arbejdsforhold, og i nærværende sag  

 har klageren orlov i uddannelsesperioden.
Arbejdsgiverens dækning af  

 udgifter efter regning m.v. kan ikke sidestilles med lønudbetaling.  

 Lønudbetaling forudsætter, at der foretages skattetræk i  

 uddannelsesperioden.
Der efterlystes en afklaring af, hvad de månedlige  

 udbetalinger fra arbejdsgiver dækkede.
Styrelsen henviste endvidere til  

 cirkulære nr. 17 af 15. marts 1999 vedrørende  

 befordringsgodtgørelse.
 Landsskatteretten skal udtale:
To retsmedlemmer, herunder retsformanden finder, at det under henvisning  

 til B's breve af 26. oktober 1998 og af 8. november 1999 kan lægges til  

 grund, at klageren har deltaget i det omhandlede kursus på foranledning  

 af B og med henblik på arbejde i B's tjeneste, ligesom klageren i  

 øvrigt har haft en tæt arbejdsmæssig tilknytning til  

 virksomheden i den periode, kurset har varet.
Under disse  

 omstændigheder findes B's betaling af udgifter til tuition samt  

 udgifter til studiebolig, studiebøger, transport mellem studiebolig og  

 uddannelsessted samt mellem Danmark og Frankrig, sygeforsikring samt mad i  

 forbindelse med MBA-kursus i Frankrig, hvilke udgifter må anses for en  

 integreret del af de udgifter, der er forbundet med klagerens deltagelse i  

 kurset, ikke skattepligtig for klageren.
Der er endvidere henset til, at det  

 efter det oplyste må lægges til grund, at arbejdsgiveren har  

 udbetalt klageren løn i uddannelsesperioden, samt at MBA-uddannelsen  

 under hensyn til klagerens allerede erhvervede uddannelser må antages  

 ikke at være kompetencegivende, jf. det af repræsentanten  

 anførte.
 Et retsmedlem finder, at klagerens deltagelse på det omhandlede  

 kursus må anses for at være videreuddannelse, hvorfor han kan  

 tilslutte sig Ligningsrådets afgørelse med den deri givne  

 begrundelse.
 Der træffes afgørelse efter stemmeflertallet, og den  

 påklagede ansættelse nedsættes derfor i overensstemmelse  

 hermed.
 Den påklagede bindende forhåndsbesked ændres derfor til  

 et nej.
