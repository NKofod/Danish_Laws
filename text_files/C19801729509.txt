Hermed udsendes i medfør af lov om offentlige veje, § 6 (lovbekendtgørelse  

 nr. 585 af 20. november 1975) Vejregler for prioritering af slidlagsfornyelse og Vejregler for prioritering og dimensionering af forstærkningsbelægninger udarbejdet ved vejregeludvalgets foranstaltning.
 Reglerne omhandler slidlagsarbejder og forstærkningsarbejder på vejene.
 Ved slidlagsarbejde forstås udlægning af et lag, der beskytter den  

 eksisterende belægning, men ikke nødvendigvis bidrager til vejens bæreevne.
 Ved forstærkningsarbejder forstås anlægsarbejder, der gør vejene bedre i  

 stand til at klare belastninger fra den tunge trafik.
 Vejreglerne for slidlagsarbejder indeholder regler om, hvornår  

 vejoverfladens egenskaber med hensyn til friktion (ruhed) og jævnhed er så  

 dårlige, at der bør udlægges et nyt slidlag.
 I disse regler gøres der rede for, hvorledes man kan bestemme det  

 tidspunkt, da det ikke længere er økonomisk forsvarligt at lappe på en vejs  

 belægning og for valg af slidlagstyper under hensyn til trafikmængde m.v.
 Vejreglerne for forstærkningsarbejder angiver, hvorledes man tager  

 stilling til behovet for forstærkningsarbejder, hvilke forstærkningsarbejder  

 der bør vælges, og hvordan der kan prioriteres blandt forskellige projekter.
 Reglerne indeholder retningslinjer og vejledninger, men ikke regler der er  

 bindende for vejbestyrelserne.
 Hensigten med begge regelsæt er i det væsentlige at give vejbestyrelsens  

 tekniske forvaltning mulighed for at foretage en objektiv vurdering, som  

 sætter den i stand til bedst muligt at rådgive vejbestyrelsen med henblik på  

 valg af de løsninger, som er bedst i teknisk-økonomisk henseende.
 Man skal i tilknytning hertil henlede vejbestyrelsernes opmærksomhed på de  

 besparelser, der i forbindelse med slidlags- og forstærkningsarbejder vil  

 kunne opnås ved anvendelse af vejreglerne, og på de konsekvenser, disse  

 besparelser vil kunne have for vejstandarden.
Til slidlagsarbejder var vejbestyrelsernes samlede udgifter i kalenderåret  

 1978 ca. 390 mill. kr.
Det skønnes, at der vil kunne opnås en besparelse af  

 størrelsesordenen 50-75 mill. kr. pr. år, hvis de metoder, der er beskrevet i  

 vejregler for prioritering af slidlagsfornyelse, tages i anvendelse overalt.  

 Besparelsen vil bl.a. hidrøre fra, at det ved en vurdering af behovet for  

 fornyelse af slidlag kan vise sig at være såvel teknisk forsvarligt som  

 økonomisk fordelagtigt at forøge levetiden af eksisterende slidlag, og fra,  

 at det ved opstilling af principper for slidlagsfornyelse, således som  

 anbefalet i dejreglerne, hyppigt kan vise sig økonomisk fordelagtigt at  

 benytte overfladebehandling til erstatning for den ca. dobbelt så dyre  

 tæppebelægning af pulverasfalt, når der er tale om slidlagsarbejder på veje  

 uden for bymæssig bebyggelse og med årsdøgnstrafik mindre end 4.000.
Besparelsesmulighederne i forbindelse med fornyelse af slidlag må dog ses  

 i lyset af, at der med en forlængelse af levetiden for slidlag i de tilfælde,  

 hvor vejenes bæreevne er beskeden, kan være en risiko for, at nedbrydningen  

 af vejenes bærelag accelereres.
I de opnåede besparelser ved  

 slidlagsfornyelse kan der blive tale om øgede omkostninger til  

 forstærkningsbelægninger.
Til forstærkningsarbejder var vejbestyrelsernes samlede udgifter i  

 kalenderåret 1978 ca. 180 mill. kr.
På kort sigt kan det ikke forventes, at  

 anvendelse af vejregler for prioritering og dimensionering af  

 forstærkningsbelægninger vil medføre besparelser.
På længere sigt vil det  

 være samfundsøkonomisk fordelagtigt, at forstærkningsbelægningerne udføres på  

 basis af en dimensionering, som den, der er angivet i vejreglerne.
Specielt skal der dog peges på de særlige problemer, som vil kunne opstå,  

 hvor en vej med behov for forstærkning har et slidlag, der ikke er  

 prioriteret til slidlagsfornyelse.
Her kan man ved at udskyde  

 forstærkningsarbejdet, indtil slidlagets levetid er opbrugt, risikere at få  

 et hurtigt nedbrydningsforløb af vejen.
Regelsættene er baseret på, at der foretages visse målinger på vejnettet,  

 herunder bæreevne og jævnhedsmålinger.
Resultaterne af disse målinger indgår  

 ved vurderingen af det eksisterende vejnets behov for reparation.
De  

 medvirker herigennem til, at man undgår udførelse af slidlagsarbejder på  

 veje, der burde forstærkes, samt at man undgår unødvendige eller  

 fejldimensionerede forstærkninger.
Målingerne kan udføres af vejdirektoratet,  

 statens vejlaboratorium, Elisagårdsvej 5-7, 4000 Roskilde (tlf. 03-357588).
 På baggrund af det ovenstående skal man anbefale samtlige vejbestyrelser  

 at bringe vejreglerne for prioritering af slidlagsfornyelse og for  

 prioritering og dimensionering af forstærkningsbelægninger i anvendelse og i  

 videst muligt omfang medvirke til at skabe de besparelser, der falder inden  

 for rammerne af teknisk forsvarlige slidlags- og  

 forstærkningsbelægningsløsninger i overensstemmelse med vejreglernes  

 principper.
 Yderligere eksemplarer af vejreglerne kan rekvireres hos vejdirektoratet,  

 Havnegade 23, Postboks 2169, 1016 København K. (tlf. 01-11 33 38).
