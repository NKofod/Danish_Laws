Ligebehandlingsnævnets afgørelse om køn - forskellige priser - ej medhold J.nr. 22-29901 En mand klagede til Ligebehandlingsnævnet over, at en forretning gav rabat på bl.a. dametøj, mens herretøj skulle købes til fuld pris.
Der var ikke tale om forskelsbehandling på grund af køn.
Alle kunder kunne købe varerne med den annoncerede rabat.
Rabatten var således knyttet til den vare, kunderne kunne købe, uafhængigt af kundernes køn.
 Manden fik derfor ikke medhold.
 Klagen angår påstået forskelsbehandling på grund af køn i forbindelse med, at en forretning gav rabat på bl.a. dametøj, men ikke på herretøj.
Ligebehandlingsnævnets afgørelse Indklagede har ikke handlet i strid med ligestillingsloven.
Sagsfremstilling Klager har indbragt en klage for Ligebehandlingsnævnet over, at indklagede i en butik gav 30 % rabat på dametøj, mens herretøj skulle købes til fuld pris.
Klager har for nævnet fremlagt et billede af et skilt, der annoncerede med rabat.
Det fremgår af skiltet bl.a.:
Spar 30 % på [mærke]sko, sports-, dame- og børnetøj Skiltet var ifølge klager placeret i herretøjsafdelingen.
 Klagen blev modtaget i Ligebehandlingsnævnet den 26. juni 2022.
 Klager fremsatte i klagen en påstand om betaling af en godtgørelse på 53,70 kr. svarende til det beløb, han ville have sparet, hvis han havde fået rabat.
 Ligebehandlingsnævnet har ikke fundet grundlag for at foretage partshøring af den indklagede virksomhed.
Klagers bemærkninger Klager gør gældende, at der skal være rabat på herretøj, når der er rabat på andet.
 Klager havde købt en skjorte med forventning om at få 30 % nedslag i prisen, som skiltet viste i herretøjsafdelingen.
 Klager fik imidlertid ikke rabatten, da den ikke gjaldt herretøj men udelukkende dame- og børnetøj, sko og sportstøj.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en anden person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særlig ufordelagtigt i forhold til personer af det andet køn medmindre den pågældende bestemmelse, betingelse eller praksis er objektivt begrundet i et legitimt formål, og midlerne til at opfylde dette formål er hensigtsmæssige og nødvendige.
 Det fremgår af betragtning 17 i Rådets direktiv 2004/113, at princippet om ligebehandling i forbindelse med adgang til varer og tjenesteydelser ikke kræver, at der altid skal leveres faciliteter til mænd og kvinder på et fælles grundlag, så længe de ikke leveres på gunstigere betingelser til medlemmer af det ene køn.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Den indklagede forretning ydede på tidspunktet for klagers besøg rabat på bl.a. dametøj.
Alle kunder kunne købe disse varer med den annoncerede rabat.
Rabatten var således knyttet til den vare, kunderne kunne købe, uafhængigt af kundernes køn.
 Herefter har klager ikke påvist faktiske omstændigheder, der tyder på, at hans køn blev tillagt vægt i forbindelse med, at han ønskede at handle i den indklagede forretning.
 Klager får herefter ikke medhold i klagen.
Retsregler Afgørelsen er truffet efter følgende bestemmelser:
