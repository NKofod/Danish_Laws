Fremsat den 1. marts 2022 af Lotte Rod (RV) og Sofie Carsten Nielsen (RV) Forslag til folketingsbeslutning om oprettelse af en forening for politikere og forskere i Folketinget Inden udgangen af indeværende folketingsår opretter Folketinget en forening af politikere og forskere på børne-, undervisnings-, uddannelses- og forskningsområdet.
Bemærkninger til forslaget Vi mangler et sted i Danmark, hvor politikere og forskere mødes systematisk og diskuterer viden.
Forslagsstillerne har hentet inspiration i Finland, hvor man siden 1970 har haft foreningen TUTKAS, der sigter mod at skabe gode betingelser for samarbejde og videndeling mellem forskere og parlamentsmedlemmer og at fremme planlægning, beslutningstagning og brug af resultater i relation til forskning.
 Forslagsstillerne ønsker at samle folketingsmedlemmer og forskere om forskning fra vuggestuer til universiteter, og det skal derfor vurderes, hvordan foreningen kan organiseres i sammenhæng med Folketingets stående udvalg, som på uddannelsesområdet i dag er opdelt i Børne- og Undervisningsudvalget og i Uddannelses- og Forskningsudvalget.
I Finland har foreningen omkring 1.000 medlemmer, heraf 200 parlamentsmedlemmer og ca. 800 forskere.
I udvalget (bestyrelsen) for foreningen er der 17 medlemmer, heraf 12 parlamentsmedlemmer og 5 forskere.
Foreningen arrangerer et seminar ca. en gang om måneden, som alle medlemmer er inviteret til.
Bestyrelsen for TUTKAS mødes seks til otte gange om året.
Bestyrelsen beslutter sammen, hvilke temaer der skal danne ramme for seminarerne.
De finske myndigheder oplyser, at en forsker skal have en akademisk grad og udføre forskningsaktiviteter for at blive medlem af TUTKAS.
Foreningens formand er parlamentsmedlem Outi Alanko-Kahiluoto (Grønt Forbund), og næstformand er professor Pirjo Ståhle fra Aalto Universitet, jf.
Børne- og Undervisningsudvalget alm del  svar på spørgsmål 426, folketingsåret 2020-21.
 Forslagsstillerne ønsker, at Folketinget tage initiativ til at oprette foreningen, herunder undersøge nærmere vedrørende udformning af foreningens vedtægter, budget, sekretariatsbetjening m.v.
Skriftlig fremsættelse Lotte Rod (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af en forening for politikere og forskere i Folketinget.
(Beslutningsforslag nr.
B 134) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
