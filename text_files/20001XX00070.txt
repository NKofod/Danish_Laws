Skriftlig fremsættelse (31. oktober  

 2000) Udenrigsministeren (Niels Helveg Petersen):
 Herved tillader jeg mig for Folketinget at  

 fremsætte:
 Forslag til folketingsbeslutning om dansk deltagelse  

 inden for rammen af Stand-by Forces High Readiness Brigade (SHIRBRIG) i en  

 FN-fredsbevarende operation i Etiopien/Eritrea.
(Beslutningsforslag nr.
B 33).
 Beslutningsforslaget skal skabe grundlag for, at danske  

 militære styrker i en periode på ca. 6 måneder stilles til  

 rådighed inden for rammen af Stand-by Forces High Readiness Brigade  

 (SHIRBRIG) for en FN-fredsbevarende operation i Etiopien/Eritrea med henblik  

 på at sikre efterlevelse af FN s sikkerhedsrådsresolution 1320 af  

 15. september 2000 og i henhold til FN-pagtens kapitel VI.
 FN s fredsbevarende operation i Etiopien/Eritrea vil  

 bestå af op til 4.200 tropper, herunder op til 220 militære  

 observatører, der primært skal overvåge overholdelse af  

 våbenhvileaftalen, overvåge og verificere tilbagetrækningen  

 af etiopiske styrker samt overvåge den midlertidige sikkerhedszone, der  

 strækker sig over et 25 km bredt og ca. 1.000 km langt bælte  

 langs grænsen mellem de to lande.
Den multinationale brigade SHIRBRIG er etableret med  

 henblik på indsættelse med 15-30 dages varsel i fredsbevarende  

 operationer under FN-pagtens kapitel VI i en periode på maksimalt 6  

 måneder.
FN har anmodet SHIRBRIG-landekredsen om at bidrage til  

 opbygningen af operationen i Etiopien/Eritrea.
Foreløbig har alle  

 SHIRBRIG-lande givet tilsagn om at stille med stabsofficerer.
Herudover  

 stiller Holland et bidrag på ca. 1.200 mand og Canada ca. 400 mand.
Et dansk bidrag vurderes nationalt at være forbundet  

 med visse risici, hovedsageligt hidrørende fra minefaren og  

 ueksploderede ammunitionsgenstande.
Med personellets uddannelse og  

 træning, materiellets beskaffenhed samt iagttagelsen af de  

 nødvendige procedurer tages de bedst mulige forholdsregler over for  

 mulige faremomenter.
 Regeringen finder, at et dansk bidrag gennem SHIRBRIG til  

 en fredsbevarende indsats i Etiopien/Eritrea vil være en understregning  

 af den høje danske profil i SHIRBRIG-samarbejdet og af  

 troværdigheden af det danske engagement i FN s fredsbevarende  

 operationer, hvortil Danmark for indeværende ikke bidrager med  

 egentlige enheder.
Det er regeringens hensigt inden for rammen af SHIRBRIG at  

 bidrage med det til brigaden tilmeldte stabskompagni inklusive et nationalt  

 ledelses- og støtteelement samt i etableringsfasen et  

 ingeniørdetachement, i alt op til ca. 340 personer.
Bidraget vil efter  

 etablering i området blive reduceret med ca. 80 personer.
 Regeringen foreslår på denne baggrund, at  

 Folketinget meddeler sit samtykke til, at danske militære styrker i en  

 periode på ca. 6 måneder stilles til rådighed inden for  

 rammen af SHIRBRIG for en FN-fredsbevarende operation i Etiopien/Eritrea.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det Høje Tings velvillige behandling.
