 1. Ved bekendtgørelse nr. 8 af 13. januar 1988 om  

 ændring af bekendtgørelse om våben, § 1, nr. 3, er politimesteren  

 (politidirektøren) bl.a. bemyndiget til at meddele visse tilladelser  

 vedrørende armbrøster, slangebøsser og de våben, der er omfattet af  

 våbenlovens § 2 e, stk. 1. Endvidere følger det af bekendtgørelsens § 1, nr.  

 4 og 5, at politimesteren (politidirektøren) kan meddele tilladelse til  

 erhvervelse m.v. af nærmere angivne blankvåben og kastestjerner, kasteknive  

 og lignende.
Ved bekendtgørelsens § 1, nr. 2, er der foretaget en ny afgrænsning af  

 antikke våben.
Afgrænsningen betyder, at nogle våben, der før kunne besiddes  

 m.v. uden tilladelse, for fremtiden er omfattet af våbenlovens  

 kontrolordning.
Personer, der ved lovens ikrafttræden er i besiddelse af de nævnte våben,  

 må ikke længere besidde, bære eller anvende m.v. våbnene, medmindre politiet  

 i hvert enkelt tilfælde meddeler tilladelse hertil.
Tilladelse meddeles efter  

 reglerne nedenfor i pkt. 2-4. For antikke våben er der dog fastsat en særlig  

 overgangsordning i lov nr. 861 af 23. december 1987, § 2, stk. 2.
 2. Om tilladelse til handlende, brugsforeninger m.v.  

 anvendes reglerne i våbencirkulærets kapitel II.
 Dette indebærer bl.a., at den handlendes lager af de våben, der er nævnt  

 ovenfor under pkt. 1, skal indføres i våbenbogen.
 De antikke våben, som nu bliver omfattet af våbenlovens kontrolordning,  

 skal anmeldes til politiet senest den 31. januar 1989, jf. § 2, stk. 2, i  

 bekendtgørelsen, medmindre den handlende har en stående tilladelse efter  

 våbencirkulærets § 3 og våbnet indføres i våbenbogen.
 3. Tilladelse til andre end handlende må kun gives,  

 hvis de almindelige betingelser i våbencirkulærets § 6 er opfyldt.
 4. Endvidere må tilladelse kun gives i følgende  

 tilfælde:
a.
Tilladelse til armbrøster kan gives til aktive medlemmer af foreninger,  

 der som formål har at udøve øvelses- og konkurrenceskydning med våbnet.  

 Tilladelse kan endvidere gives til dekorativt formål og til samlere.
b.
Tilladelse til slangebøsser og til de våben, der er nævnt i våbenlovens  

 § 2 e, stk. 1, kan kun gives i særlige tilfælde, sammenhold hermed  

 våbencirkulærets § 10, stk. 2, 2. pkt.
c.
Om tilladelse til faldknive, faldstiletter, foldeknive med todelt  

 skæfte, hvis klinge kan foldes ud ved brug af en hånd (butterflyknive),  

 kårdestokke og andre tilsvarende skjulte våben samt kasteknive og lignende  

 anvendes reglerne i våbencirkulærets § 10, stk. 1, og § 10, stk. 2, 2. pkt.
d.
Om tilladelse til kastestjerner anvendes reglen i våbencirkulærets §  

 10, stk. 2, 1. pkt.
 5. Justitsministeriet skal endvidere meddele, at der  

 ikke skal betales gebyr for forlængelse af våbentilladelse for medlemmer af  

 skytteforeninger under De Danske Skytte- Gymnastik- og Idrætsforeningers  

 Skyttegruppe og Dansk Skytte Union, hvis tilladelsen vedrører våben, der er  

 omfattet af skydeprogrammet for den organisation, som ansøgeren er medlem af.  

 Det er dog en betingelse, at våbentilladelsen udløber den 1. februar 1988  

 eller senere og at den forlængede våbentilladelse udløber senest 1. juni  

 1988.
 Rigspolitichefen, teknisk afdeling kan vejlede om, hvorvidt et våben er  

 omfattet af de nævnte organisationers skydeprogrammer, hvis det  

 undtagelsesvis er nødvendigt at supplere ansøgerens oplysninger om våbnets  

 anvendelse med en nærmere vejledning.
 6. I forbindelse med de ændrede gebyrregler er det nu  

 i våbenbekendtgørelsens § 14, stk. 2, fastsat, at gebyret efter § 14, stk. 1,  

 skal nedsættes til det halve, hvis ansøgeren har en våbentilladelse, der er  

 betalt fuldt gebyr for.
 Justitsministeriet kan i den anledning oplyse, at det er uden betydning  

 for reglens anvendelse, om den tilladelse, der er betalt fuldt gebyr for, er  

 udstedt før eller efter 1. februar 1988.
Endvidere kan oplyses, at det afgørende for, om der skal betales halvt  

 gebyr er, om ansøgeren har en tilladelse, som der er betalt fuldt gebyr for  

 på det tidspunkt, hvor den nye tilladelse træder i kraft.
For personer, der  

 kun har een våbentilladelse, skal der således altid betales fuldt gebyr ved  

 fornyelse af en sådan tilladelse.
