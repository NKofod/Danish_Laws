Ankestyrelsens principafgørelse M-10-06 om boligstøtte - omberegning - uvæsentlig indkomststigning - tidsbegrænset indkomststigning Resume:
Boligstøtte skulle ikke omberegnes, og kvinden skulle ikke tilbagebetale, fordi der var tale om en midlertidig indkomststigning, der var mindre end det beløb, der var gældende for, hvornår der skulle ske omberegning.
Ankestyrelsen lagde vægt på, at kvinden havde gjort kommunen opmærksom på, at ansættelsen stoppede en given dato, hvilket betød, at der ikke var forventning om, at indkomststigningen for året ville overstige dette beløb.
 Love:
Lov om individuel boligstøtte - lovbekendtgørelse nr. 552 af 2. juni 2006 - § 46, stk. 2 Sagsfremstilling:
Det fremgik af sagen, at kvinden i brev af 8. marts 2006 meddelte kommunen, at hendes indkomst i månederne februar og marts 2006 ville være forhøjet med 8.368 kr. månedligt.
Den 31. marts 2006 ville hun ophøre med vikararbejdet.
Kommunen traf afgørelse om, at hun havde fået udbetalt 2.466 kr. for meget i boligstøtte i månederne februar og marts 2006. Beløbet blev modregnet i boligstøtten for april 2006. I afgørelsen var en opstilling, der viste, at hun i månederne februar og marts 2006 havde en husstandsindkomst på 223.847 kr. og fra 1. april 2006 og frem havde en husstandsindkomst på 147.119 kr.
Det var ikke nærmere forklaret, hvordan kommunen var nået frem til tallene.
 Det sociale nævn tiltrådte kommunens afgørelse.
 Begrundelsen var, at der var en stigning i husstandsindkomsten pr. 1. februar 2006 på mindst 20.300 kr., og at kvinden først den 9. marts 2006 oplyste kommunen om indkomststigningen, jf. boligstøttelovens § 46, stk. 2.
 Der var ved afgørelsen lagt vægt på, at boligstøtten pr. 1. januar 2006 blev udbetalt efter en husstandsindkomst på 147.188 kr.. Den opsummerede husstandsindkomst udgjorde 217.459 kr., hvilket betød at husstandsindkomsten for året var steget med 79.271 kr.
 Kvinden klagede over nævnets afgørelse.
 I klagen anførte hun bl.a., at hun ikke havde tilsidesat sin oplysningspligt.
 Sagen blev behandlet i principielt møde med henblik på afklaring af, hvordan en tidsbegrænset indkomststigning påvirkede retten til boligstøtte.
 Afgørelse:
 Sagen skulle ikke omberegnes for perioden 1. februar 2006 - 31. marts 2006, og kvinden skulle ikke tilbagebetale for perioden.
 Ankestyrelsen lagde vægt på, at kvinden ved henvendelsen udtrykkeligt gjorde opmærksom på, at hun stoppede i ansættelsen den 31. marts 2006. Der ville således alene være tale om en forhøjelse af husstandsindkomsten på 16.736 kr., svarende til 2 måneder á 8.368 kr.
 Ankestyrelsen lagde endvidere vægt på, at § 46, stk. 2, om omberegning, måtte forstås i overensstemmelse med § 47, stk. 1, således at alene (forventede/konstaterede) indkomstforhøjelser af den angivne størrelse kunne begrunde henholdsvis omberegning og efterregulering.
 Ankestyrelsen ændrede således det sociale nævns afgørelse.
