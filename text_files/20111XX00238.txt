Skriftlig fremsættelse (25. januar 2012) Børne- og Undervisningsministeren (Christine Antorini) Herved tillader jeg mig for Folketinget at fremsætte:
Forslag til lov om ændring af lov om friskoler og private grundskoler m.v., lov om folkehøjskoler, efterskoler, husholdningsskoler og håndarbejdsskoler (frie kostskoler), lov om private gymnasieskoler, studenterkurser og kurser til højere forberedelseseksamen (hf-kurser), lov om institutioner for almengymnasiale uddannelser og almen voksenuddannelse m.v. og lov om institutioner for erhvervsrettet uddannelse (Forenkling af proceduren for godkendelse af vedtægtsændringer m.v.) (Lovforslag nr.
L 74).
Lovforslagets baggrund er et ønske om at lette de administrative byrder for de selvejende uddannelsesinstitutioner ved at ændre kravet om, at Ministeriet for Børn og Undervisning skal godkende alle vedtægtsændringer for de selvejende uddannelsesinstitutioner på ministerområdet.
Tilsvarende gælder for Kulturministeriets område, for så vidt angår vedtægtsændringer for folkehøjskolerne, som følge af kulturministerens overtagelse af ressortansvaret for sager vedrørende folkeoplysning, herunder folkehøjskoler, i henhold til kongelig resolution af 3. oktober 2011.
 Efter lovforslaget kan institutionernes bestyrelser selv træffe bestemmelse om vedtægtsændringer (for de frie skoler kan det være ved medvirken fra generalforsamlingen eller skolekreds) uden at skulle have ministerens godkendelse, bortset fra helt grundlæggende ændringer af institutionernes virke.
 Forslaget vil indebære administrative lettelser i Ministeriet for Børn og Undervisning og i Kulturministeriet, for så vidt angår folkehøjskolerne.
 Det foreslås, at vedtægtsbestemmelser for frie grundskoler, folkehøjskoler, efterskoler, husholdningsskoler, håndarbejdsskoler, private gymnasieskoler m.v., institutioner for almengymnasiale uddannelser og almen voksenuddannelse og institutioner for erhvervsrettet uddannelse fremover alene skal godkendes af ministeren ved institutionens oprettelse, sammenlægning og spaltning samt i tilfælde, hvor frie grundskoler, folkehøjskoler, efterskoler, husholdningsskoler, håndarbejdsskoler, private gymnasieskoler m.v. bliver eller ophører med at være en kombineret institution.
 Det foreslås endvidere, at vedtægtsbestemmelser for institutioner for almengymnasiale uddannelser og almen voksenuddannelse og institutioner for erhvervsrettet uddannelse tillige skal godkendes, hvis disse institutioner bliver eller ophører med at være voksenuddannelsescenter, og at vedtægten skal godkendes, hvis en privat gymnasieskole m.v. overgår til at være en selvejende institution inden for den offentlige forvaltning.
 Idet jeg i øvrigt henviser til lovforslaget og de ledsagende bemærkninger, tillader jeg mig at anbefale lovforslaget til det høje Tings velvillige behandling.
