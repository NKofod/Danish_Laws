Fremsat den 1. marts 2022 af Peter Seier Christensen (NB), Lars Boje Mathiesen (NB), Mette Thiesen (NB) og Pernille Vermund (NB) Forslag til folketingsbeslutning om forøgelse af forsvarsbudgettet til 2 pct. af bnp Folketinget pålægger regeringen snarest muligt at indkalde til forhandlinger med det formål at øge forsvarsbudgettet til 2 pct. af bnp senest i 2035.
Bemærkninger til forslaget Beslutningsforslaget er en genfremsættelse af beslutningsforslag nr.
B 193, folketingsåret 2020-21. Der henvises til www.folketingstidende.dk, Folketingstidende 2020-21  sektion A, B 193 som fremsat, tillæg B, betænkning over B 193, og tillæg F, møde 100, kl. 12:53, og møde 121, kl. 13:17.
Danmark er et lille land.
Egenhændigt kan vi ingenlunde forsvare os selv  og specielt ikke vores kongeriges fjernere egne såsom Grønland og Færøerne.
Følgelig er Danmarks bedste strategi for overlevelse og geopolitisk indflydelse at indgå i militære forsvarsalliancer, der forpligter vor allierede såvel som os selv.
Konkret udfolder det sig i NATO-samarbejdet, der utvivlsomt må siges at konstituere garanten for Danmarks sikkerhed.
 Forpligtelsen på de 2 pct. blev vedtaget på NATO-topmødet i Wales i 2014. Alligevel er Danmark ikke i nærheden af målet.
 Det er dybt kritisabelt, at vi ikke efterlever vores forpligtelse om at bruge 2 pct. af bnp på forsvaret.
Dette har NATO lejlighedsvis kritiseret  og med fuld berettigelse.
At bruge 2 pct. af bnp på forsvaret er sågar et mål, vi skal opnå i 2024 (jf. artiklen »Danmark skal skyde flere penge i militæret efter 2023«), berlingske.dk den 1. november 2019, men indtil videre er der kun indgået aftale om en stigning i forsvarsbudgettet fra 1,3 pct. til 1,5 pct. i 2023 (jf.
Forsvarsmiisteriets hjemmeside , fmn.dk´s tema om forsvarsforlig).
 Danmarks mangelfulde bidrag til NATO undskyldes jævnligt med henvisning til de missioner, Danmark har taget del i.
 Derfor genfremsættes dette lovforslag, som pålægger regeringen at afsætte 2 pct. af bnp til forsvarsbudgettet senest i 2035 og dermed styrke vores forsvar, udbygge både flåde, hær, flyvevåben, den militære efterretningstjeneste og andre forsvarsudgifter og sikre genopbygning af forsvaret som Danmarks mest respekterede arbejdsplads.
I disse tider præget af trusler fra flere fronter og skiftende geopolitiske magtbalancer er det afgørende, at vi viser os som en ansvarsbevidst, forsvarsdygtig, samarbejdsvillig og internationalt respekteret nation.
Det gør vi ikke ved at lade andre løfte vores byrde.
Økonomi Folketinget pålægger regeringen snarest muligt at indkalde til forhandlinger med det formål at øge forsvarsbudgettet til 2 pct. af bnp senest i 2035.
Skriftlig fremsættelse Peter Seier Christensen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forøgelse af forsvarsbudgettet til 2 pct. af bnp.
(Beslutningsforslag nr.
B 180) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
