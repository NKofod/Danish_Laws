Fundet, at oprettelse af en boykotliste som led i en lovlig  

 arbejdskonflikt med oplysninger om en gruppe medarbejdere, der ikke er  

 omfattet af overenskomst, ikke kan anses for et advarselsregister i  

 registerlovens forstand.
Registertilsynet var dog af den opfattelse, at  

 boykotlisterne burde destrueres efter arbejdskonfliktens ophør.
 Registertilsynet har i 1988 behandlet en sag, hvor en arbejdsgiverforening  

 ønskede at få afklaret, hvorvidt det er lovligt at oprette og videregive  

 boykotlister over en gruppe højtuddannede medarbejdere, herunder om sådanne  

 boykotlister skal betragtes som et advarselsregister.
 Arbejdsgiverforeningen ønskede at benytte sig af boykotlisterne, da der  

 hverken forelå overenskomst eller var ønske fra nogen af parterne inden for  

 det omhandlede område om at indgå en overenskomst.
Boykotlisterne skulle kun indeholde oplysninger om navn,  

 uddannelsesretning og beskæftigelsessted.
Der skulle således ikke registreres  

 oplysninger om personnummer, adresse eller lignende.
Det blev oplyst, at  

 listerne ikke kunne udarbejdes, førend opsigelser var afleveret til  

 arbejdsgiveren og videregivet til arbejdsgiverforeningen.
Ved oprettelsen af  

 boykotlisterne ville hele den pågældende faggruppe inden for den  

 konfliktramte virksomhed blive registreret, og listerne ville kun blive  

 ændret, hvis nogle af medarbejderne ikke ville deltage i den kollektive  

 opsigelse.
Det fremgik endvidere, at arbejdsgiverforeningen ikke ville  

 foretage en løbende ajourføring af listerne.
Boykotlisterne ville blive sendt direkte til den enkelte virksomhed og  

 ville ikke blive offentliggjort.
Hvornår listerne skulle benyttes, efter at  

 en konflikt var etableret, ville imidlertid afhænge af den konkrete  

 situation.
Efter konfliktens ophør ville arbejdsgiverforeningen anmode om at  

 få listerne returneret.
Hensigten med udsendelse af boykotlister var at benytte sig af et i  

 sædvanlige arbejdsretlige konflikter anerkendt kampskridt, som modsvarer  

 lønmodtagerorganisationernes blokade.
Det blev i den forbindelse oplyst, at  

 det ville være i strid med arbejdsgiverforeningens kollektive vedtægter at  

 ansætte medarbejdere, der var opført på boykotlister, under en konflikt.
 Registertilsynet udtalte indledningsvis, at efter lov om private registre  

 m.v. § 3, stk. 6, må oprettelse af registre med henblik på at advare andre  

 mod forretningsforbindelse med eller ansættelsesforhold til en registreret  

 kun finde sted efter forudgående tilladelse fra Registertilsynet.
 Efter lovens § 4, stk. 2, må oplysninger kun videregives uden den  

 registreredes samtykke i det omfang, videregivelse uden et sådant samtykke er  

 et naturligt led i den normale drift af virksomheder m.v. af den pågældende  

 art.
Registertilsynet fandt, at oprettelse af en boykotliste som led i en  

 lovlig arbejdskonflikt med oplysninger om en gruppe medarbejdere, der ikke er omfattet af en overenskomst, ikke kan anses for et  

 advarselsregister i registerlovens forstand.
Der skulle således ikke  

 indhentes tilladelse fra Registertilsynet efter lov om private registre m.v.  

 § 3, stk. 6.
Registertilsynet var dog af den opfattelse, at boykotlisterne burde  

 destrueres efter arbejdskonfliktens ophør.
Såfremt dette ikke skete, ville  

 opbevaring af listerne i længere tid efter konfliktens afslutning og senere  

 brug af disse efter omstændighederne kunne medføre, at der blev oprettet  

 særskilte advarselsregistre i registerlovens forstand, for hvilke der skulle  

 indhentes tilladelse fra Registertilsynet.
Arbejdsgiverforeningen burde  

 således gennem påbud til medlemmerne sikre sig, at de udsendte lister blev  

 returneret, når konflikten var bragt til ophør, med henblik på destruktion i  

 foreningen.
 Registertilsynet tilføjede, at det ikke kan antages at stride mod lov om  

 private registre m.v. § 4, stk. 2, såfremt arbejdsgiverforeningen  

 registrerede oplysninger om navn, uddannelsesretning og beskæftigelsessted  

 vedrørende medarbejdere, der havde angivet opsigelse som led i en  

 arbejdskonflikt, hvor der ikke var indgået overenskomst, og i form af  

 boykotlister videregav disse oplysninger til den kreds af foreningens  

 medlemmer, som havde medarbejdere af den pågældende art ansat.  

 Registertilsynet forudsatte herved, at boykotlisterne kun blev benyttet i  

 forbindelse med en lovlig arbejdskonflikt.
 Registertilsynets årsberetning 1988 s. 87 ff, Registertilsynets  

 årsberetning 1986 s. 54.
