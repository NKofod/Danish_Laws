Ankestyrelsens principafgørelse O-65-87 om kontanthjælp - tilbagebetaling - forældelse - afbrydelse af 5 års fristen Resume:
 5- års fristen i § 27, stk. 4, (nu aktivlovens § 95, stk. 4) fandtes afbrudt ved at kommunen fremsatte krav om tilbagebetaling kort før 5-årsdagen for hjælpens ophør.
____________________________________________________________________ Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 27 Sagsfremstilling:
En gift ansøger med 3 børn modtog den 25. august 1981 kontanthjælp som et engangsbeløb med 6.235 kr.
Hjælpen blev ydet på grund af en arbejdskonflikt i forbindelse med overenskomstforhandlingerne samme år.
Hjælpen blev ydet med tilbagebetalingspligt.
 Socialforvaltningen tog i juli 1982 og oktober 1983 spørgsmål om fastsættelse af en tilbagebetalingsordning op til vurdering og i oktober 1984 blev sagen overgivet til bidragsafdelingen.
I februar 1985 blev ansøgerens betalingsevne påny drøftet med bidragsafdelingen på baggrund af udleverede oplysninger om økonomiske forhold.
Der fandtes ikke grundlag for at fastsætte en betalingsordning.
 Det sociale udvalg pålagde ved skrivelse af 25. juli 1986 ansøgeren at tilbagebetale hele den tilbagebetalingspligtige hjælp straks.
Ansøgeren klagede den 27. juli 1986 til amtsankenævnet.
Han henviste til, at han så sent som for et halvt år siden havde afgivet oplysninger om sine økonomiske forhold, hvorefter socialudvalget ikke fandt grundlag for fastsættelse af en tilbagebetalingsordning.
 Det sociale udvalg anførte over for amtsankenævnet, at afgørelsen af 25. juli 1986 ikke ønskede fastholdt, men nærmest skulle ses i lyset af, at det havde været svært at få ansøgeren til at give møde med henblik på fastsættelse af en betalingsordning.
 I forbindelse med remonstration af sagen indhentede socialudvalget nye økonomiske oplysninger.
 Ansøgerens og ægtefællens samlede nettoindtægt udgjorde 13.946 kr. og børnetilskud 603 kr., ialt 14.549 kr. månedlig.
 Familiens samlede faste udgifter udgjorde ialt 10.769 kr. månedlig.
 På baggrund af disse økonomiske oplysninger ændrede det sociale udvalg sin afgørelse og fastsatte en tilbagebetalingsordning gående ud på, at ansøgeren skulle tilbagebetale 100 kr. pr. måned + eventuel overskydende skat.
 Amtsankenævnet tiltrådte det sociale udvalgs afgørelse, hvorefter der var fastsat en betalingsordning gående ud på, at ansøgeren skulle tilbagebetale 100 kr. pr. måned.
 Nævnet lagde ved sin afgørelse vægt på oplysningerne om ansøgerens økonomiske forhold, herunder oplysningerne om indtægtens størrelse.
 Nævnet udtalte endelig, at der under hensyn til det, der nu var oplyst om ansøgerens økonomiske forhold, burde have været fastsat en tilbagebetalingsordning på et tidligere tidspunkt.
 Sagen blev anket af ansøgeren, der bl.a. henviste til, at 5 års fristen i bistandslovens § 27 klart var overskredet.
Ansøgeren anførte videre, at det sociale udvalg tidligere havde konstateret, at der ikke har været grundlag for at fastsætte en tilbagebetalingsordning på et tidligere tidspunkt. ___________________________________________________________________________________ Afgørelse:
 Ankestyrelsen finder, at 5 års fristen i bistandslovens § 27, stk. 4, er afbrudt ved kommunens tilbagebetalingskrav af 25. juli 1986, som ansøgeren har reageret på ved sin klage af 27. juli 1986 til amtsankenævnet.
 Ankestyrelsen finder endvidere ikke grundlag for at tilsidesætte den fastsatte betalingsordning, hvorefter ansøgeren skal tilbagebetale 100 kr. om måneden.
 Ankestyrelsen stadfæster således amtsankenævnets afgørelse.
