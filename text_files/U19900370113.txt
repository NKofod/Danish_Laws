 En uorganiseret arbejdsgiver, der havde afskediget 8 arbejdere, var  

 indklaget for Arbejdsretten med påstand om, at arbejdsgiveren havde brudt  

 overenskomsten ved ikke at have forhandlet afskedigelserne med  

 arbejdstagerparten, inden de blev iværksat.
 Det lagdes til grund, at afskedigelserne skyldtes arbejdsmangel, og da  

 retten ikke fandt, at overenskomsten kunne fortolkes således, at pligten til  

 forhandling med arbejdstagersiden omfattede afskedigelser på grund af  

 arbejdsmangel, frifandtes arbejdsgiveren.
 Under denne sag har Landsorganisationen i Danmark for  

 Specialarbejderforbundet i Danmark indklaget Thyborøn Havns Fiskeriforenings  

 Losseselskab A/S for Arbejdsretten.
 Klagerne har nedlagt påstand om, at indklagede for brud på den gældende  

 overenskomst tilpligtes at betale en efter rettens skøn fastsat bod til  

 Specialarbejderforbundet i Danmark.
 Indklagede har påstået frifindelse.
 Klagerne har gjort gældende, at indklagede ved i foråret 1989 at afskedige  

 otte medarbejdere uden forinden at afholde lokale forhandlinger parterne  

 imellem har overtrådt overenskomstens §§ 5, stk. 12, og 7, stk. 1 og 4.
 Indklagede har bestridt at have overtrådt de pågældende bestemmelser i  

 overenskomsten.
 Overenskomsten mellem indklagede og Specialarbejderforbundet i Danmark,  

 Thyborøn-Harboøre afdeling, indeholder blandt andet følgende bestemmelser:
 § 5 har overskriften »Arbejdsvilkår«, og nr. 12 er sålydende:
 »DA ARBEJDSGIVEREN HAR ANSVARET FOR ARBEJDETS UDFØRELSE, HAR HAN RET  

 TIL I SAMRÅD MED SAMARBEJDSUDVALGET AT AFSKEDIGE ARBEJDERE MED 3 UGERS  

 OPSIGELSE, HVIS ARBEJDET IKKE ER UDFØRT PÅ EN FOR HAM TILFREDSSTILLENDE MÅDE.
I TILFÆLDE AF ENIGHED IKKE KAN OPNÅS.
ER DET ALENE ARBEJDSGIVERENS  

 AFGØRELSE DER ER GÆLDENDE IFØLGE HOVEDAFTALEN.« § 7 har overskriften »Ny teknologi eller ændrede  

 arbejdsforhold«, og stk. 1 og 4 er sålydende:
 »SID ELLER ARBEJDSGIVEREN HAR IKKE RET TIL AT VEDTAGE NOGEN ÆNDRING I  

 OVERENSKOMSTEN VEDRØRENDE LØN ELLER ARBEJDSFORHOLD I AUKTIONSHALLEN UDEN  

 FORHANDLING.
ALLE ÆNDRINGER, SOM ØNSKES TRUFFET, SKAL FORHANDLES MED ANDEN PART, INDEN  

 DE TRÆDER I KRAFT.« Indklagede blev stiftet i 1987 og beskæftigede i foråret 1989 50  

 arbejdere, 35 hallearbejdere og 15 lastmænd, der var delt i fem hold, således  

 at holdene bestod af 7 hallearbejdere eller 3 lastmænd.
Afskedigelserne  

 vedrørte 6 hallearbejdere og 2 lastmænd.
De afskedigede lastmænd arbejdede på  

 hver sit hold.
Af de afskedigede hallearbejdere var henholdsvis 3 og 2 fra  

 samme hold af hallearbejdere.
Afskedigelserne medførte nedlæggelse af et hold  

 hallearbejdere og et hold lastmænd, og at de fortsat ansatte måtte fordeles  

 anderledes på hold.
De afskedigede arbejdere havde alle betydelig  

 anciennitet.
 Indklagede har i årene 1987, 1988 og 1989 oplosset følgende mængder fisk  

 til Thyborøn Fiskeauktion:
 1987: 18.413.418 kg.
 1988: 16.842.189 kg.
 1989: 11.649.603 kg.
 Afskedigelserne i foråret 1989 blev foretaget, fordi der på grund af  

 svigtende tilførsler af fisk var mangel på arbejde.
 Der er under domsforhandlingen afgivet vidneforklaring af afdelingsformand  

 i Specialarbejderforbundet i Danmark Børge Kjærgaard, Thyborøn-Harboøre  

 afdeling, formanden for bestyrelsen hos indklagede Anton Lilleøre og  

 tidligere direktør hos indklagede John Østergaard.
Afdelingsformand Børge Kjærgaard har forklaret, at hvert hold hos  

 indklagede har sin talsmand.
Der er ikke tillidsmænd efter tillidsmandsloven,  

 og der er ikke et formelt samarbejdsudvalg.
Der blev fredag den 7. april 1989  

 afholdt et skurmøde hos indklagede.
Mødet havde til formål først at orientere  

 medarbejderne om de nye lønsatser, der var blevet aftalt, og derefter om  

 eventuelle fyringer.
Næsten alle medarbejderne deltog i skurmødet.
Han var  

 inden skurmødet af enten bestyrelsesformand Anton Lilleøre eller direktør  

 John Østergaard blevet spurgt om, hvilke regler der gjaldt ved fyringer.  

 Hertil svarede han, at overenskomsten skulle følges, men han præciserede  

 ikke, at overenskomsten medførte, at fyringer ikke kunne foretages uden  

 forudgående lokale forhandlinger.
Bestyrelsesformand Anton Lilleøre og  

 daværende direktør John Østergaard deltog ikke i den del af skurmødet, der  

 vedrørte de nye lønsatser.
De kom derefter til stede og orienterede  

 medarbejderne om, at arbejdsstyrken muligvis skulle reduceres.
De bad folk om  

 at melde sig senest næste mandag.
Fristen blev senere forlænget noget.  

 Kjærgaard sagde igen til Lilleøre og Østergaard, at overenskomsten skulle  

 følges, men han præciserede igen ikke, at overenskomsten medførte, at  

 fyringer ikke kunne foretages uden forudgående lokale forhandlinger.
Ingen  

 medarbejdere deltog på skurmødet i en diskussion om fyringerne.
Ingen  

 medarbejdere meldte sig som interesseret i at holde op, f.eks. på grund af  

 overgang til efterløn.
Indklagede afskedigede derefter den 14. april 1989  

 otte medarbejdere uden forinden at have forhandlet med afdelingsformanden.
Daværende direktør John Østergaard har forklaret, at han inden skurmødet  

 den 7. april 1989 havde orienteret afdelingsformand Kjærgaard om, at det blev  

 nødvendigt at fyre nogle medarbejdere.
Han spurgte samtidig Kjærgaard, om der  

 derved skulle iagttages nogle særlige regler.
Kjærgaard svarede, at der ikke  

 skulle iagttages nogle særlige regler, og de blev enige om at tage  

 spørgsmålet op på skurmødet.
På skurmødet orienterede han og Lilleøre om, at  

 det blev nødvendigt at foretage fyringer.
Medarbejderne blev ikke chokerede,  

 da de i forvejen var klar over, at det var en nødvendighed på grund af mangel  

 på arbejde.
Kjærgaard tog ikke på skurmødet noget forbehold, og han sagde  

 heller ikke, at fyringer først kunne foretages efter forudgående lokale  

 forhandlinger.
Folk blev under skurmødet bedt om at melde sig.
Nogle kunne få  

 efterløn.
Ingen meldte sig.
Otte medarbejdere blev derefter fyret uden  

 forudgående lokale forhandlinger.
Kjærgaard har intet sagt om, at  

 overenskomsten skulle følges, og direktøren blev først efter fyringerne klar  

 over, at Specialarbejderforbundet mente, at indklagede ved at foretage  

 fyringerne uden forudgående lokale forhandlinger havde begået  

 overenskomstbrud.
 Bestyrelsesformand Anton Lilleøre har forklaret, at Kjærgaard under  

 skurmødet den 7. april 1989 opfordrede de medarbejdere, der var berettiget  

 til efterløn, til at melde sig.
 Arbejdsretten skal udtale:
Overenskomstens § 5, stk. 12, omtaler alene de tilfælde, hvor arbejdet  

 ikke er udført tilfredsstillende, men ikke de tilfælde, hvor afskedigelse  

 skyldes mangel på arbejde.
Overenskomstens § 7, stk. 1, vedrører alene  

 ændring af overenskomsten.
Overenskomstens § 7, stk. 4, må efter overskriften  

 til § 7 forstås således, at bestemmelsen alene angår ændringer af teknologi  

 og arbejdsforhold.
Da arbejdsforholdene ikke kan anses for ændret, blot fordi  

 medarbejderne bliver placeret på andre hold med andre kollegaer, finder  

 Arbejdsretten ikke, at der - således som overenskomsten er formuleret - er  

 grundlag for at statuere, at indklagede ved uden forudgående lokale  

 forhandlinger at afskedige otte medarbejdere på grund af mangel på arbejde  

 har begået overenskomstbrud.
Indklagede vil herefter være at frifinde.
 T h i k e n d e s f o r r e t :
 Indklagede, Thyborøn Havns Fiskeriforenings Losseselskab A/S, frifindes.
 I sagsomkostninger skal klagerne, Landsorganisationen i Danmark for  

 Specialarbejderforbundet i Danmark, betale 2.000 kr. til Arbejdsretten.
