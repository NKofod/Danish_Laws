Ændringsforslag stillet den 7. december 2020 uden for betænkningen Ændringsforslag til 2. behandling af Forslag til lov om aflivning af og midlertidigt forbud mod hold af mink [af ministeren for fødevarer, fiskeri og ligestilling (Mogens Jensen)]:
Til § 3 Af ministeren for fødevarer, landbrug og fiskeri:
 18) Paragraffen affattes således:
»§ 3. Ministeren for fødevarer, landbrug og fiskeri kan fastsætte regler om udbetaling af tempobonus til minkavlere, der har medvirket til gennemførelsen af aflivningen af mink.
Ministeren kan herunder fastsætte regler om yderligere bonus for minkavlere beliggende i Hjørring, Brønderslev, Frederikshavn, Thisted, Jammerbugt, Vesthimmerlands og Læsø Kommuner.« [Bemyndigelse til at fastsætte regler om tempobonus] Bemærkninger Til nr. 18 Den foreslåede ændring indebærer, at ministeren for fødevarer, landbrug og fiskeri bemyndiges til at fastsætte regler om udbetaling af tempobonus til minkavlere, der har medvirket til gennemførelsen af aflivningen af mink.
Det foreslås endvidere, at ministeren bemyndiges til at fastsætte regler om yderligere bonus for minkavlere beliggende i Hjørring, Brønderslev, Frederikshavn, Thisted, Jammerbugt, Vesthimmerlands og Læsø Kommuner.
Størrelsen af tempobonussen forventes fastsat til 30 kr. pr. mink.
Den yderligere bonus for de i bestemmelsen nævnte nordjyske kommuner forventes fastsat til 10 kr.
 Aflivningsperioden for opnåelse af tempobonus forventes fastsat til at omfatte perioden fra og med den 1. oktober til og med den 19. november 2020.
 Aflivningsperioden for opnåelse af yderligere bonus for minkavlere beliggende i Hjørring, Brønderslev, Frederikshavn, Thisted, Jammerbugt, Vesthimmerlands og Læsø Kommuner forventes fastsat til at omfatte perioden fra og med den 1. oktober til og med den 12. november 2020.
Bemyndigelsen forventes endvidere at blive anvendt til at fastsætte regler om, at ministeren for fødevarer, landbrug og fiskeri kan beslutte, at der i særlige tilfælde kan udbetales tempobonus og yderligere bonus til minkavlere, der først har tilendebragt aflivningen af deres mink efter henholdsvis den 19. og 12. november, hvis årsagen til overskridelsen ikke skyldes minkavlerens forhold.
Der kan for eksempel være tale om, at det af ressource- eller logistikmæssige årsager ikke har været muligt for minkavleren at iværksætte og gennemføre aflivning inden de nævnte datoer.
Den foreslåede bestemmelse giver også mulighed for, at ministeren i ekstraordinære situationer og efter en konkret vurdering kan yde tempobonus og yderligere bonus.
Det kan eksempelvis være tilfældet, hvor adgangen til at eksportere levende dyr fra besætningen inden lovens ikrafttræden er udnyttet, og hvor den resterende del af besætningen er aflivet.
I det omfang de pågældende bonusordninger udgør anmeldelsespligtig statsstøtte, skal de anmeldes til og godkendes af Europa-Kommissionen, førend de kan sættes i kraft.
Bemyndigelsen vil alene kunne udnyttes inden for de rammer, som Europa-Kommissionen kan godkende.
 Samtidig med at dette ændringsforslag stilles, tilbagetages de ændringsforslag til § 3 (ændringsforslag nr. 1-4), som blev stillet af ministeren for fødevarer, landbrug og fiskeri i Miljø- og Fødevareudvalgets betænkning afgivet den 2. december 2020.
