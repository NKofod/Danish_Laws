Bekendtgørelse om begrænsning af indsattes ret til at ryge i eget opholdsrum og besøgsrum I medfør af § 14, stk. 3, i lov nr. 512 af 6. juni 2007 om røgfri miljøer, som ændret ved lov nr. 607 af 18. juni 2012, fastsættes:
§ 1. Indsatte i Kriminalforsorgens institutioner bestemmer, om der må ryges i deres eget opholdsrum, jf. § 14, stk.1, i lov om røgfri miljøer.
Rygning i eget opholdsrum skal ske bag lukket dør, medmindre institutionen tillader andet under helt særlige omstændigheder.
 Stk. 2. Det er ikke tilladt for indsatte at ryge i eget opholdsrum, hvis personale opholder sig i rummet, f.eks. for at afholde en samtale med den indsatte.
§ 2. Institutionens leder kan bestemme, at rygning i bestemte besøgsrum er forbudt.
Der skal i hver institution være mindst ét besøgsrum, som er permanent røgfrit.
 Stk. 2. Det gælder for alle besøgsrum, at det ikke er tilladt at ryge, hvis personale opholder sig i rummet.
 § 3. Indsatte kan ved overtrædelse af § 1, stk. 1, 2. pkt., og stk. 2, og § 2, stk. 2, ikendes disciplinærstraf efter straffuldbyrdelseslovens § 67, nr. 7. Der kan endvidere ikendes disciplinærstraf, hvis en indsat overtræder forbuddet mod rygning i et permanent røgfrit besøgsrum.
 § 4. Bekendtgørelsen træder i kraft den 15. september 2012.
 Stk. 2. Bekendtgørelse nr. 907 af 16. juli 2007 om begrænsning af indsattes ret til at ryge i eget opholdsrum m.v. ophæves samtidig.
