I forbindelse med ombygning af en hovedlandevej blev vejforbindelsen  

 mellem en landbrugsejendoms bygninger og dens sydlige del væsentlig forringet  

 og forlænget fra ca. 650 m. til 1150 m.
Antaget af kommissionen, at der  

 derved var sket en så væsentlig ændring af adgangsforholdene til en betydelig  

 del af ejendommen, at der ikke var etableret den fornødne forbindelse,  

 således som dette måtte forstås efter formuleringen i vejlovens § 69 stk. 2,  

 hvorfor der med hjemmel i denne bestemmelse tilkendtes en erstatning på  

 10.000 kr.
År 1988 den 16. november afsagde vejtaksationskommissionen for Århus  

 Amtsrådskreds I (nord) i Over Fussing i Taks. 14/88 lb. nr. 2 Taksation efter begæring af Århus Amtskommune mod Gunnar Kjeldsen efter forudgående besigtigelse og forhandling sålydende K E N D E L S E :
 Den 25. maj 1988 traf Århus Amtsråd i medfør af lov om offentlige veje §  

 49 beslutning om ekspropriation til ombygning af hovedlandevej 416, Randers -  

 Viborg, km 9,1 - 10,0, kurveregulering ved Over Fussing.
 Amtsvejvæsenet har anmodet vejtaksationskommissionen om i medfør af lovens  

 § 52 at afgøre erstatningsspørgsmålet vedrørende nogle berørte ejendomme,  

 herunder den her omhandlede.
 Af den fremlagte ejendoms- og ekspropriationsbeskrivelse fremgår følgende:
Lb. nr. 2, matr. nr. 4 a m.fl.
Over- Fussing by, Ø.
Bjerregrav.  

 Ejer: Gunnar Kjeldsen, over Fussingvej 30A, Over Fussing, 8900 Randers.
 Ejendommen er beliggende i landzone, og benyttes som landbrug.
 Offentlig vurdering, kontant pr. 01. januar 1988.
Areal: 16.8676 (m2) Ejendomsværdi: kr. 1.300.000, heraf stuehusværdi: kr. 475.000 Grundværdi: kr. 235.400, heraf stuehusværdi: kr. 2.200 9.8600 (m2) a kr. 1,62.
 7.0076 (m2) a kr. 1,08.
 Servitutter m.v.:
 1. Forlig, lyst 22. november 1978, om skel m.v. indgået ved VL, mellem  

 ejeren af 4 a og 3 a.
 2. Deklaration, lyst 3. juni 1988, om ekspropriation, adgangsbegrænsning,  

 byggelinie, forud for al pantegæld vedr. 4 a.
Ved ekspropriation afstås 5 (m2), samt der tillægges ejendommen 575 (m2)  

 aflagt kommunevejsareal og 425 (m2) areal i øvrigt (afstås fra matr. nr. 6  

 a.) Århus Amtskommune har fremsat følgende forligstilbud overfor lodsejeren:
For arealafståelse 5 (m2), for omvej og for ulemper i øvrigt, tillægges  

 ejendommen 575 (m2) aflagt kommunevejsareal og 425 (m2) areal i øvrigt samt  

 ydes et kontant beløb til fuld og endelig afgørelse på kr. 10.000,00 For lodsejerne har Knud Erik Jensen nedlagt påstand om, at der betales en  

 samlet erstatning på 30.000 kr.
Kravet er specificeret på følgende måde:
For arealafståelse 5 (m2) for omvej og ulemper i øvrigt tillægges  

 ejendommen 575 (m2) aflagt kommunevejsareal og 425 (m2) iøvrigt, samt kontant  

 beløb kr. 30.000 Hertil kommer et beløb til sagkyndig bistand på kr. 2.075 Til støtte for påstanden er gjort gældende, at der som følge af  

 hovedlandevejsforlægningen påføres ejendommen en betydelig omvej på ca. 500 m  

 til langt hovedparten af ejendommens areal.
Ejendommen er på 16,9 ha, og  

 arealet der berøres udgør 11,6 ha.
Vejafstanden i dag udgør 650 m og efter  

 vejforlægningen ca. 1150 m, d.v.s. at vejafstanden næsten fordobles.
De  

 driftsøkonomiske konsekvenser af omvejen er nærmere udregnet og opgjort til  

 ialt en meromkostning på 4.600 kr. pr. år.
Denne omkostning kan kapitaliseret  

 til 46.000 kr.
Ved en samlet bedømmelse af de driftsøkonomiske ulemper og  

 ejendommens værdinedgang kan erstatningen skønsmæssigt fastsættes til 30.000  

 kr.
Det er desuden gjort gældende, at det er forholdene på  

 ekspropriationstidspunktet, der er afgørende.
For Århus Amtskommune har landinspektør Hans Faarup nedlagt påstand om  

 frifindelse.
Amtskommunen vedstår således ikke de afgivne forligstilbud.
Til  

 støtte for påstanden er gjort gældende, at der ikke er årsagssammenhæng  

 mellem den arealafståelse, der sker fra ejendommen, og den erstatning, som  

 ejeren påberåber sig for omvej.
Forlægningen af hovedlandevejen  

 ved Over- Fussing består dels af arealafståelse til nye vejarealer, dels af  

 en nedlæggelse af den gamle hovedlandevejsstrækning.
Arealafståelse sker med  

 hjemmel i vejlovens § 43. Nedlæggelsen af hovedlandevejsstrækningen sker  

 efter bestemmelserne i vejlovens kapitel 9, om nedlæggelse af offentlige  

 veje.
Det gøres således gældende, at det er nedlæggelsen af hovedlandevejen,  

 der har medført den omvej, som ejeren angiver, at der ikke er retlig mulighed  

 for at yde erstatning efter vejlovens § 90, at der efter nedlæggelsen af  

 hovedlandevejsstrækningen fortsat er fornøden vejforbindelse til alle  

 ejendommens arealer, og at den nedlagte hovedlandevejsstrækning ikke er af  

 vigtighed for ejendommen i vejlovens forstand jfr.§ 90, stk. 2. Den  

 eksisterende praksis for omvejserstatning dækker ikke den foreliggende  

 situation.
I vejlovscirkulæret af 20. november 1975 er udtrykkeligt nævnt de  

 tilfælde, hvor en landbrugsejendom kan have krav på erstatning, nemlig når  

 der er tale om ændrede adgangsforhold til en ejendom.
Kendelse KFE: 1978.131  

 har ikke nogen betydning i nærværende sag.
De faktiske driftsmæssige  

 landbrugsforhold og den gældende landbrugslovgivning taler desuden imod, at  

 der kan yder erstatning for omvej i et tilfælde som det foreliggende.
Ejeren  

 og ejerens familie (søn) ejer flere landbrugsejendomme langs  

 hovedlandevejsstrækningen.
De faktiske samdriftsforhold kan derfor ikke  

 beskrives ud fra en isoleret betragtning af forholdene for nærværende  

 ejendom.
Herudover er yderligere anført, at man er enig i, at det er  

 forholdene på ekspropriationstidspunktet, der er afgørende, men at man i  

 denne forbindelse skal tage stilling til de fremtidige forhold.
 Kommissionen skal udtale:
Det fremgår af sagen, at den selvstændigt beliggende lod udgør ca. 2/3 af  

 ejendommens tilliggende, og at vejafstanden mellem ejendommen og denne lod,  

 der tidligere udgjorde ca. 650 m, efter omlægning af hovedvejen og  

 nedlæggelse af en del af den tidligere anvendte vej, nu udgør ca. 1150 m, og  

 en del af den forlængede kørsel skal foregå på hovedvej, hvor der ikke som  

 tidligere er lokal hastighedsbegrænsning.
Kommissionen finder, at der derved  

 er sket en så væsentlig ændring af adgangsforholdene til en betydelig del af  

 ejendommen, at der ikke er etableret fornøden forbindelse, således som dette  

 må forstås efter formuleringen i vejlovens § 69, stk. 2, hvorfor der efter  

 denne bestemmelse er hjemmel til erstatning.
Ved fastsættelse af erstatningen for driftsulempe finder kommissionen ikke  

 at kunne lægge lodsejernes opgørelse over forøget timeforbrug og  

 kapitaliseringsberegning til grund, ligesom den forøgede kørselsafstand ikke  

 findes at medføre egentlig forringelse af ejendommens pris i tilfælde af  

 salg.
Den lodsejeren tilkommende erstatning findes efter alt foreliggende at  

 burde fastsættes til 10.000 kr.
 T H I B E S T E M M E S :
Den Gunnar Kjeldsen tilkommende erstatning bestemmes til arealafståelse 5 (m2), for omvej og ulemper i øvrigt 10.000 kr.
 Det tilkendte beløb forrentes med en årlig rente på 8 % fra den 25. maj  

 1988 til betaling sker.
 Til sagkyndig bistand betaler Århus Amtskommune 1800 kr.
 Sagens omkostninger iøvrigt betales af Århus Amtskommune efter formandens  

 opgørelse.
