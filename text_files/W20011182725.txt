Herudover klagede klager over bladets omtale af årsagen til  

 sønnens død, som hun mente udelukkende byggede på  

 rygtedannelser.
Pressenævnet bemærkede, at bladet efter en  

 samtale med klagers byrådskollega borgmester  Gert  Mortensen undlod at  

 rette direkte henvendelse til klager i anledning af dødsfaldet og at  

 bladet i forbindelse med artiklernes tilblivelse havde talt med flere  

 personer i sønnens vennekreds for at få belyst rygterne om  

 årsagen til dødsfaldet.
Pressenævnet fandt herefter ikke  

 anledning til at kritisere bladet for ikke at have rettet direkte henvendelse  

 til klageren i den givne situation, og nævnet fandt heller ikke  

 anledning til i øvrigt at kritisere bladets bestræbelser i  

 forbindelse med efterprøvelsen af rygterne om årsagen til  

 sønnens død.
Kendelse fra Pressenævnet i sag nr.  

 125/2000 [K] har ved brev af 31. oktober 2001 klaget til  

 Pressenævnet over artikler bragt i Ekstra Bladet den 5. oktober 2000,  

 idet hun mener, at god presseskik er tilsidesat.
Det fremgår af artiklen med overskriften  

"Politiets uhyggelige mistanke: VICE-BORGMESTERS SØN DØD AF  

 ECSTACY", at "- Jeg kan kun sige, at vi i øjeblikket venter  

 på de endelige resultater.
Men vi kender selvfølgelig også  

 til rygterne, og derfor ønsker vi naturligvis en så hurtig  

 afklaring som muligt.
 Sådan siger Nakskovs vicepolitiinspektør  

  Jørgen  Ingemann  Hansen, efter at den 24-årige [B] fra  

 Rødbyhavn i den forgangne weekend døde under mildest talt  

 mystiske omstændigheder.
 Sønnen af Rødbys viceborgmester, den  

 51-årige [K], havde været i byen med en flok kammerater, da han  

 efter at have spist morgenmad lørdag morgen lagde sig til at sove.
Det skete hos en god ven, der få timer senere  

 forsøgte at vække [B].
Men forgæves.
Den unge mand var  

 død.
Umiddelbart efter begyndte der i Rødbyhavn at florere  

 rygter om, at [B] fredag nat havde købt og indtaget ecstasy.
Drak og tog stoffer - Og det er blandt andet det, vi venter svar på i  

 øjeblikket.
Foreløbig er der fortaget en obduktion, der ikke  

 har vist dødsårsagen.
Så nu må vi se, om de  

 resterende prøver giver et svar.
Skulle det vise sig, at rygterne  

 taler sandt, er det klart at vi må på barrikaderne.
Men lad os nu  

 se, siger  Jørgen  Ingemann  Hansen.
 Ekstra Bladet var i går på besøg i  

 Rødbyhavn, hvor vi talte med flere af [B]'s venner.
 Og skal man tro dem, er der ingen tvivl: Den afholdte  

 kammerat sov ind, fordi han   efter at have drukket tæt   også  

 røg på ecstasy-vognen.
- Jeg var med i byen den aften og kender til alt, [B]  

 foretog sig.
Jeg mødtes med ham nede på værtshuset "Slap  

 af". Han var i godt humør og havde drukket en hel del bajere.
Ud  

 på natten forsvandt han med en fyr, som vi alle ved sælger  

 stoffer.
Da de to kom tilbage, var [B] helt oppe at køre.
Og selv om  

 han var en stor bamse på 115 kilo, så begyndte han at danse vildt  

 rundt.
I øvrigt var det der med stoffer ikke nyt for [B].
- Jeg har blandt andet selv taget speed med ham, og jeg  

 ved, at han for nylig var begyndt med ecstasy.
Som så mange andre unge  

 her i byen.
Men det siger selvfølgelig sig selv, at hvis et så  

 stort menneske som [B] pludselig fylder sig med stoffer, som får hans  

 hjerte op i turbotempo, ja så siger mekanismen stop på et  

 tidspunkt.
Jeg er sikker på, at det er det, der er sket.  

 fortæller 19-årige [C], der ikke ønsker sit navn frem.
-Nej, det tør jeg sgu ikke.
Den mand, [B]  

 købte stofferne hos, er berygtet som storsælger hernede, og han  

 har kontakter til grupper, som jeg ikke tør nævne.
Husk på  

 det er et meget lille samfund, vi bor i.
Men jeg kan da fortælle dig,  

 at han blandt andet tidligere har afstraffet en åbenmundet kvinde med  

 en baseball-kølle.
Så jeg skal ikke have noget klinket,  

 understreger [C].
Nyt offer for dødens købmænd Heller ikke [D] på 20 tør stå frem.
Jeg vil bare håbe, politiet får fat på  

 den mand, der solgte stofferne til [B].
De er garanteret stødt  

 på navnet, men jeg tvivler på nogen vil turde vidne i retten.  

 Så er der dømt afstraffelse.
- Men jeg vil gerne have, at I skriver noget pænt om  

 Han var en sød fyr, der ikke kunne finde på at gøre  

 nogen fortræd, og han blev desværre bare endnu et offer for  

 dødens købmænd.
Forhåbentligt får det her en  

 masse unge mennesker til at tænke sig om, siger [D], før hun  

 beder os om at gå.
 Ifølge  Jørgen  Ingemann  Hansen er der gode  

 chancer for, at en endelig dødsårsag kan fastslås på  

 fredag.
- Som sagt er det i alles interesse, at den her sag bliver  

 opklaret så hurtigt som muligt, siger han til Ekstra Bladet." Af artiklen med overskriften "Rådhus i chok"  

 fremgår, at "- Lige nu går mine tanker kun til [K], siger  

 Rødbys borgmester  Gert  Mortensen.
- Selvfølgelig er vi alle chokerede.
Og på  

 mange måder håber jeg så sandelig, at der er tale om  

 rygter.
 Rødbys borgmester  Gert  Mortensen var en af de  

 første, der lørdag formiddag modtog beskeden om 24-årige  

 tragiske død.
- Og den meddelelse er barsk nok i sig selv.
Tænk  

 sig at miste et så ungt menneske.
Men at der så pludselig oveni  

 går rygter om, at [B] er død af ecstasy.
Det er simpelthen  

 forfærdeligt, siger  Gert  Mortensen, der flere gange dagligt er i  

 kontakt med [K].
Klar til indsats -Det siger sig selv, at hun primært har brug for  

 fred lige nu.
Men selvfølgelig er hun også interesseret i at  

 vide, om hendes søn er død af det forfærdelige stof.
Hun  

 lider dobbelt i disse timer.
 Jeg overdriver vist ikke, hvis jeg konkluderer, at det  

 her må være enhver forælders værste mareridt, siger  

  Gert  Mortensen.
 Rent politisk lægger  Gert  Mortensen ikke skjul  

 på, at et eventuelt ecstasy-dødsfald i hans by vil  

 medføre en hurtig kommunal reaktion.
-Ja, så er de problemer vi har læst så  

 meget om i Ekstra Bladet, pludselig blevet vores egne.
Og så må  

 vi ud at finde penge til at iværksætte en øget indsats i  

 såvel almindelige skoler som ungdomsskoler.
Men lad os nu se.  

 Forhåbentligt er det falsk alarm.
Jeg håber i hvert fald.
Som  

 så mange andre i byen i øjeblikket, siger Rødbys  

 borgmester." Klageren har anført, at de presseetiske regler er  

 overtrådt, idet hun i artiklerne er omtalt med navn og titel som  

 viceborgmester.
Sønnens navn fremgår også af artiklerne.  

 Herudover vises billede af klageren på bladets forside og inde i  

 bladet.
Klageren finder oplysningerne meget uvæsentlige i forbindelse  

 med sønnens dødsfald, og det er efter hendes opfattelse en  

 krænkelse af privatlivets fred i en situation, hvor man er særlig  

 sårbar.
Klagerens person burde ikke have været omtalt, idet det  

 ikke er relevant i forhold til den personlige tragedie, der har ramt hende og  

 hendes familie, at hendes politiske holdning og hverv som viceborgmester  

 får den mest fremtrædende form i artiklen.
Herudover er det  

 aldeles uinteressant, hvad den afdøde hedder, og hvem man er  

 søn af, når der skal bringes en artikel om et dødsfald.  

 Det er efter klagerens opfattelse uetisk og en overtrædelse af god  

 presseskik.
Klageren har oplyst, at bladet ikke har henvendt sig til  

 hende personligt inden omtalen i artiklen.  Dagen efter sønnens  

 død meddelte borgmester  Gert  Mortensen hende, at han havde modtaget  

 en henvendelse fra bladet.  Gert  Mortensen frarådede journalisten at  

 henvende sig til klageren på grund af hendes og familiens sorg.  Gert  

  Mortensen stillede sig til rådighed og var i daglig forbindelse med  

 klageren, men han agerede ikke talsmand for klageren.
Herudover har bladet  

 henvendt sig til klagerens naboer, arbejdsplads og flere af sønnens  

 venner blandt andet med henblik på at få et billede af  

 sønnen.
Det antydes, at sønnen var død efter  

 indtagelse af ecstacy, hvilket ikke er bevist.
Artiklen er derfor udelukkende  

 baseret på en mistanke.
Klagerens søn kommer til at  

 fremstå i et meget uheldigt lys, hvilket ikke er værdigt, hverken  

 for hans eftermæle eller hans familie.
Så vidt klageren bekendt  

 har sønnen aldrig tidligere indtaget narkotiske stoffer, hvilket  

 bladet kunne have fået oplyst ved at rette henvendelse til klageren.  

 Flere af sønnens venner har senere i et læserbrev i  

 Lolland-Falsters Folketidende taget afstand fra mistanken om, at  

 dødsfaldet skyldtes ecstacy, og klageren finder derfor, at omtalen  

 som udelukkende kører på rygtedannelser   derfor heller ikke  

 på dette punkt overholder de presseetiske regler.
At bladet oplyser, at  

 flere af sønnens venner bekræfter, at sønnen tidligere  

 har taget stoffer, må stå for bladets egen regning.
Den anonyme  

 ven [C], som bladet referer til, er efter klagerens mening ikke bare  

 tilnærmelsesvis tæt på sønnens omgangskreds.
Klageren har desuden oplyst, at det var en  

 forfærdelig oplevelse for hende selv og hendes familie at se hende  

 afbilledet på bladets "spisesedler", ligesom hun var afbilledet  

 på bladets forside og inde i bladet.
Herudover finder klageren  

 overskriften beskæmmende.
Klageren mener ikke, at bladets omtale har  

 været skånsom for de pårørende, og der er bestemt  

 ikke udvist hensynsfuldhed eller takt af de pågældende  

 journalister.
 Bladet har anført, at den pågældende  

 artikel skal ses i forlængelse af den kampagne imod ecstacy-misbrug,  

 som bladet har ført siden sommeren 2000. Et led i kampagnen har  

 været at advare om, at indtagelse af ecstacy kan fremkalde  

 døden.
Bladet har oplyst, at umiddelbart efter, at bladet havde  

 fået politiets bekræftelse af, at der pågik  

 undersøgelse om sønnens mystiske dødsfald, blev klageren  

 kontaktet via borgmester  Gert  Mortensen, der som personlig ven af sin  

 politiske næstkommanderende tilbød sin assistance, idet han  

 ønskede at støtte hende i den svære tid efter  

 sønnens død.
Via borgmesteren lod klageren bladet forstå,  

 at hun ikke ønskede at tale direkte med dette, og at hun gerne  

 så sagen dysset ned.
Bladet undlod direkte henvendelse til klageren,  

 men gjorde via borgmesteren det klart for hende, at bladet ikke ville undlade  

 en omtale af sagen, idet politiet havde iværksat undersøgelse,  

 og idet bladet anser ecstacy-releaterede dødsfald for at være af  

 stor samfundsmæssig interesse.
Bladet oplyser herudover, at det ikke er korrekt, at  

 artiklerne bygger på et løst grundlag.
Bladets journalist og  

 fotograf besøgte under deres research flere af sønnens venner.  

 Disse fortalte, at de vidste, at han tidligere havde taget ecstacy.
Ingen af  

 dem ønskede dog at stå frem med navn i artiklen, idet de  

 frygtede repressalier fra den mand, de mente, havde solgt stoffet til [B]  

 nemlig en rocker-relateret pusher, der tidligere var blevet dømt for  

 grov vold.
På opfordring fra vennerne havde bladet oplyst navnet  

 på pusheren til politiet i Nakskov, som stadig efterforsker sagen.
Bladet anfører, at dødsfaldet og dets  

 forhistorie havde sat sindene i kog i det lokale samfund.
Politiet var  

 gået ind i en intensiv efterforskning, og, som det fremgår af  

 borgmesterens udtalelser, foregik der politiske overvejelser om en  

 øget oplysningsindsats over for byens unge.
Det ville på den  

 baggrund være yderst ejendommeligt, hvis bladet skulle undlade at  

 nævne, at det er viceborgmesterens søn, som er død.  

 Lokalt er klageren en fremtrædende politisk personlighed, som er med  

 til at udstikke politiske retningslinier for Rødbys fremtidige  

 narkopolitik.
Bladet anfører endvidere, at man har  

 forståelse for, at klageren er ramt af en forfærdelig personlig  

 tragedie.
Netop i respekt herfor har bladet efterlevet hendes ønske  

 om, at borgmesteren skulle være mellemled mellem klageren og bladet.  

 På baggrund af den skildrede baggrund ser bladet imidlertid ikke, at  

 klageren kan have krav på, at hendes person skulle være unddraget  

 omtale.
Bladet kan sammenfattende således ikke anerkende, at regler for  

 god presseskik skulle være overtrådt.
 I sagens behandling har følgende  

 nævnsmedlemmer deltaget:  Axel Kierkegaard, Tage Clausen, Ole Askvig og  

 Aage Lundgaard.
 Pressenævnet udtaler:
Pressenævnet bemærker indledningsvis, at det i  

 overensstemmelse med det almindelige princip om redaktørens ret til at  

 redigere mediet tilkommer redaktøren at beslutte, hvad der skal  

 bringes i mediet.
Ved oplysninger om personlige eller private forhold  

 bør denne beslutning træffes ud fra relevante  

 nyhedskriterier.
 Tre medlemmer af nævnet - Axel Kierkegaard, Tage  

 Clausen og Aage Lundgaard - finder ud fra en samlet vurdering ikke grundlag  

 for at kritisere bladets beslutning om at vise billeder af klageren og  

 nævne klagerens navn og titel samt sønnens navn.
Et medlem af nævnet - Ole Askvig   finder i  

 overensstemmelse med flertallet ikke anledning til at kritisere bladets  

 beslutning om at nævne sønnens navn.
Det er imidlertid ikke  

 relevant at vise billeder af klageren og nævne klagerens navn og titel  

 i forbindelse med artiklerne om sønnens død.
Dette medlem  

 finder, at bladet herved har tilsidesat god presseskik.
 I overensstemmelse med flertallet udtaler  

 Pressenævnet på dette punkt ikke kritik af bladet.
Pressenævnet bemærker endvidere, at  

 oplysninger, som kan være skadelige, krænkende eller virke  

 agtelsesforringende for nogen, skal efterprøves i særlig grad,  

 inden de bringes, først og fremmest ved forelæggelse for den  

 pågældende.
Det er i sagen oplyst, at bladet efter en samtale med  

 klagerens byrådskollega borgmester  Gert  Mortensen undlod at rette  

 direkte henvendelse til klageren i anledning af dødsfaldet.
Bladet har  

 i forbindelse med artiklernes tilblivelse desuden blandt andet talt med flere  

 personer i sønnens vennekreds for at få belyst rygterne om  

 årsagen til dødsfaldet.
 Pressenævnet finder herefter ikke anledning til at  

 kritisere bladet for ikke at have rettet direkte henvendelse til klageren, og  

 nævnet finder heller ikke anledning til i øvrigt at kritisere  

 bladets bestræbelser i forbindelse med efterprøvelsen af  

 rygterne om årsagen til sønnens død.
 Afsagt den 19. marts 2001.
