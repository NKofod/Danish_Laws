Betænkning afgivet af Socialudvalget den 28. november 2013 Betænkning over Forslag til lov om ændring af lov om ændring af lov om social service (Ændring af revisionsbestemmelse) [af social-, børne- og integrationsministeren (Annette Vilhelmsen)]:
1. Udvalgsarbejdet Lovforslaget blev fremsat den 31. oktober og var til 1. behandling den 7. november 2013. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og social-, børne- og integrationsministeren sendte den 30. august 2013 dette udkast til udvalget, jf.
SOU alm. del  bilag 325, folketingsåret 2012-13. Den 31. oktober 2013 sendte social-, børne- og integrationsministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til social-, børne- og integrationsministeren til skriftlig besvarelse, som denne har besvaret.
Udvalgets spørgsmål til social-, børne- og integrationsministeren og dennes svar herpå er optrykt som bilag 2 til betænkningen.
2. Indstilling og politiske bemærkninger Udvalget indstiller lovforslaget til vedtagelse uændret.
Venstres medlemmer af udvalget kan som udgangspunkt godt støtte regeringens lovforslag om udskydelse af revision af servicelovens § 123 d.
Venstre finder det dog problematisk, at det kun er lykkedes regeringen at modtage en tilbagemelding fra 71 ud af 98 kommuner.
Af de 71 kommuner havde alene én enkelt kommune truffet afgørelse om tilladelse til at anvende alarm.
Det giver Venstre regeringen ret i er et alt for smalt grundlag at foretage en grundig vurdering ud fra.
Venstre er bekymrede over, at der ikke er fulgt tilstrækkeligt op på indhentelsen af erfaringer om kommunernes brug af § 123 d.
Venstre ønsker derfor en større indsats fra ministeriets side, så der bliver gjort mere for, at indsamling af erfaringer sker frem mod folketingsåret 2015-16. Det skal sikres, at den nye revision ikke bliver udskudt igen.
Venstre forventer, at evalueringen gennemføres i folketingssamlingen 2015-16, og at evalueringen ikke bliver udsat yderligere.
Dansk Folkeparti stemmer for en udskydelse af den planlagte revision af servicelovens § 123 d om brug af alarm- eller pejlesystemer over for børn og unge, der er anbragt i en døgninstitution eller på et opholdssted.
Af lov nr. 153 af 26. februar 2011 fremgår det, at ordningen skulle revideres i 2013. Ministeren har dog redegjort for, at det ikke har været muligt at tilvejebringe et tilstrækkelig oplyst erfaringsgrundlag, som revisionen ifølge forarbejdet krævede i 2011, og derfor foreslås det nu at udskyde revisionen med henblik på at opnå et bedre oplysningsgrundlag.
Derudover skal dette lovforslag ses i sammenhæng med afrapporteringen fra Udvalget om magtanvendelse på anbringelsessteder for børn og unge  også kaldet Magtanvendelsesudvalget.
Udvalget skal bidrage til at afklare de etiske, juridiske og praktiske grænsedragninger i anvendelsen af magt over for børn og unge, der er anbragt, og komme med et forslag til et nyt regelsæt i serviceloven, der giver redskaber til magtanvendelse, som er nødvendige på anbringelsessteder eller i plejefamilier under hensyn til barnets eller den unges retssikkerhed.
Da udvalgets afrapportering vil kunne indeholde forslag og viden af relevans for revisionen af servicelovens § 123 d, foreslås det tillige at afvente udvalgets afrapportering, som forventes at foreligge ved udgangen af 2014. Dette anser Dansk Folkeparti for hensigtsmæssigt, da det er yderst vigtigt, at der altid tages hensyn til de retssikkerhedsmæssige konsekvenser af at bruge alarm- eller pejlesystemer.
I forbindelse med loven fra 2011 er der foretaget en spørgeskemaundersøgelse i alle landets kommuner med henblik på at undersøge, hvordan de har brugt ordningen.
Dansk Folkeparti er forundret over, at det kun er 71 kommuner i stedet for alle 98 kommuner, der har svaret på disse vigtige spørgsmål.
Yderligere ses det af undersøgelsen, at det kun er én kommune, der har truffet afgørelse om tilladelse til at anvende ordningen, hvilket giver Dansk Folkeparti anledning til at undre sig over, om kommunerne er tilstrækkelig orienteret om muligheden for at bruge alarm- eller pejlesystemer.
 Dansk Folkeparti vil med interesse følge revisionen af loven, som Dansk Folkeparti forventer kommer i folketingsåret 2015-16.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Orla Hav (S) Maja Panduro (S) Jacob Bjerregaard (S) Jens Joel (S) Karen J.
Klint (S) Rasmus Horn Langhoff (S) Karin Gaardsted (S) Marlene Borst Hansen (RV) Liv Holm Andersen (RV) Zenia Stampe (RV) Pernille Vigsø Bagge (SF) Anne Baastrup (SF) fmd.
Karina Lorentzen Dehnhardt (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Louise Schack Elholm (V) Finn Thranum (V) Sophie Løhde (V) Eyvind Vesselbo (V) Fatma Øktem (V) Karin Nødgaard (DF) René Christensen (DF) Karina Adsbøl (DF) Jens Henrik Thulesen Dahl (DF) Merete Riisager (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 49 Bilagsnr.
Titel Oversigt over spørgsmål og svar vedrørende L 49 Bilag 2 Udvalgets spørgsmål til social-, børne- og integrationsministeren og dennes var herpå er optrykt efter ønske fra Venstre Spørgsmål nr. 1:
Ministeren bedes redegøre for, hvad ministeren har gjort for at informere kommunerne om muligheden for at bruge alarm- og pejlesystemer over for børn og unge med nedsat psykisk funktionsevne anbragt i døgninstitution eller på opholdssted, og hvordan sikres det, at kommunerne fremadrettet er orienteret om og klædt på til at bruge redskaberne? Svar:
Ministeriet har den 24. februar 2011 til samtlige kommunalbestyrelser sendt orienteringsbrev om lovændringen, der gav mulighed for at anvende personlige alarm- eller pejlesystemer over for børn og unge med nedsat psykisk funktionsevne anbragt i døgninstitution eller på opholdssted.
Kommunerne har dertil haft mulighed for at orientere sig i ny vejledning og bekendtgørelse om anvendelsen af personlige alarm- eller pejlesystemer, som har været tilgængelig siden maj 2011.
Lovændringen omfattede alene en mulighed for i særlige tilfælde at anvende personlige alarm- eller pejlesystemer.
Disse systemer kan ikke anvendes som sædvanlige redskaber i stedet for en pædagogisk indsats, men alene i tilfælde, hvor anvendelsen af et personligt alarm- eller pejlesystem i væsentligt omfang vurderes at kunne bidrage til at afværge risikoen for personskade for målgruppen.
Der kan ikke anvendes alarm- eller pejlesystemer, hvis risikoen kan afværges på andre måder, som er mindre indgribende.
Det har derfor været hensigten med bestemmelsen, at den kun skulle kunne anvendes i meget begrænset omfang.
På baggrund af Folketingets 1. behandling af L 49 den 7. november 2013 er det min forventning, at L 49 vedtages.
Herefter vil Social-, Børne- og Integrationsministeriet sende endnu et orienteringsbrev om lovændringen til samtlige kommunalbestyrelser.
