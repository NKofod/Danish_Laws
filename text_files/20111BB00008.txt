Fremsat den 27. oktober 2011 af Torsten Schack Pedersen (V), Ellen Trane Nørby (V), Benedikte Kjær (KF) og Brian Mikkelsen (KF) Forslag til folketingsbeslutning om en kompensationsordning for manglende gennemførelse af boligpakken Folketinget pålægger regeringen at fremsætte lovforslag om en kompensationsordning for den manglende gennemførelse af boligpakken så hurtigt som muligt.
 Pakken skal indeholde en midlertidig suspension af tinglysningsafgiften på skøder ved køb af ejerbolig fra den 20. august 2011 til og med den 3. oktober 2011, midlertidig skattefrihed for ejendomsværdiskat for ejerboliger, der er blevet overtaget fra den 20. august 2011 til og med den 3. oktober 2011, og midlertidig skattefrihed for kommunal grundskyld for ejerboliger, der er blevet overtaget fra den 20. august 2011 til og med den 3. oktober 2011.
 Skattefriheden for ejendomsværdiskat og grundskyld skal gælde til udgangen af 2012.
Der skal anvises fuld finansiering af pakken via besparelser på det offentlige forbrug.
Pakken må ikke finansieres via højere skatter og afgifter i andre dele af skattesystemet.
Bemærkninger til forslaget VK-regeringen fremlagde før folketingsvalget forslag om en håndsrækning til det stillestående danske boligmarked.
Forslagene blev lanceret i pressen af daværende statsminister Lars Løkke Rasmussen lørdag d. 20. august 2011. Samme dag bakkede Socialdemokratiet og Socialistisk Folkeparti op herom med tilsvarende forslag.
 VK-regeringen præsenterede de endelige forslag til tiltag i en ny boligpakke med forslag til en samlet vækstpakke, »Holdbar vækst«, som blev lanceret den 23. august 2011. I »Holdbar vækst« er det forudsat, at de foreslåede tiltag til igangsættelse af aktiviteten på boligmarkedet skal have virkning fra den 20. august 2011, hvor forslagene blev lanceret.
I »Holdbar vækst« er der anvist fuld finansiering af de samlede tiltag i forslaget til en ny vækstpakke.
Tiltagene til at sætte gang i boligmarkedet blev foreslået finansieret med varige finansieringselementer fra den midlertidige boligjobordning.
Venstre, Det Konservative Folkeparti, Socialdemokratiet og Socialistisk Folkeparti har alle i løbet af valgkampen tilkendegivet, at de efter et valg ville gennemføre forslagene til at sætte gang i boligmarkedet.
Statsminister Helle Thorning-Schmidt har endog efter valget garanteret for boligpakkens gennemførelse.
Boligpakken fremgår dog ikke af regeringsgrundlaget, og regeringen har ikke udvist vilje til at fremsætte lovforslag, der kan gennemføre boligpakken.
 Da der således i perioden fra den 20. august 2011 til den 3. oktober 2011, hvor statsministeren endelig aflyste boligpakken, har været et betydeligt parlamentarisk flertal for tiltagenes gennemførelse efter et valg, er det forslagsstillernes opfattelse, at der kan være danskere, som i perioden den 20. august til den 3. oktober 2011 har handlet bolig i tiltro til boligpakkens gennemførelse.
 Forslagsstillerne foreslår derfor en midlertidig fritagelse for tinglysningsafgift, ejendomsværdiskat og grundskyld for personer, som har handlet (overtaget) bolig i perioden fra den 20. august til og med den 3. oktober 2011, hvor det blev klart, at regeringen alligevel ikke som lovet ville gennemføre boligpakken.
Skriftlig fremsættelse Torsten Schack Pedersen (V) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en kompensationsordning for manglende gennemførelse af boligpakken.
(Beslutningsforslag nr.
B 8) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
