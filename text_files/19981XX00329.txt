Skriftlig fremsættelse (17. marts 1999) Socialministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af lov om social  

 service og lov om retssikkerhed og administration på det sociale  

 område. (Om magtanvendelse og andre indgreb i selvbestemmelsesretten  

 m.v. og om øget fleksibilitet i sammensætning af  

 koordinationsudvalg).
(Lovforslag nr.
L 195).
Lovforslaget indeholder dels en præcisering af  det  

 offentliges eksisterende aktive omsorgspligt over for grupper med  

 særlige behov, dels en tydeliggørelse af reglerne om indgreb i  

 selvbestemmeselsretten, hvor dette er nødvendigt for at afværge  

 væsentlig personskade og endelig retsgarantier i forbindelse med  

 sådanne indgreb.
Desuden indeholder forslaget en ændring af  

 koordinationsudvalgenes sammensætning, således at  

 kommunalbestyrelsen, og ved fælles udvalg kommunalbestyrelserne, kan  

 beslutte, at udvalget skal bestå af flere  

 organisationsrepræsentanter og flere kommunalbestyrelsesmedlemmer.
 Forslagets hovedafsnit bygger på den rapport  

 udvalget om psykisk syge afsluttede sit arbejde med i januar 1998, og  

 formålet med forslaget er således at styrke retssikkerheden for  

 personer, som er ude af stand til at handle fornuftsmæssigt på  

 grund af et psykisk handicap.
 Med bestemmelserne om koordinationsudvalgene er det  

 hensigten at skabe en større fleksibilitet ved sammensætning af  

 disse udvalg.
 Forslaget regulerer adgangen til at anvende  

 foranstaltninger efter lov om social service over for personer med betydelig  

 og varigt nedsat psykisk funktionsevne i de situationer, hvor personen  

 udviser passivitet eller aktivt modsætter sig anvendelsen af  

 foranstaltningen.
 Desuden omgærdes foranstaltningerne af en  

 række retsgarantier i form af krav om at en række særlige  

 betingelser skal være opfyldt for at iværksætte  

 foranstaltningerne samt særlige krav til beslutningskompetencen.
 Med forslaget tilsigtes udtømmende at  

 afgrænse de former for magtanvendelse og andre indgreb i  

 selvbestemmelsesretten, der kan finde anvendelse, til foranstaltninger i form  

 af alarm- og pejlesystemer, fastholdelse, tilbageholdelse i boligen,  

 beskyttelsesmidler og optagelse uden samtykke i særlige botilbud.  

 Desuden er det hensigten at kunne tilgodese forskellige lokale behov og  

 ønsker ved sammensætningen af koordinationsudvalgene.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 lovforslaget til Tingets hurtige og velvillige behandling.
