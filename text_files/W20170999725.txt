Pressenævnets kendelse i sag nr. 2017-80-0036 En facebook-bruger havde ikke retlig interesse En person klagede over videoindslaget Is freedom of speech under attack in Denmark?  bragt på Yabini Politics facebookside, facebook.com/YabaniNewsandMemes, da personen mente, at god presseskik er tilsidesat.
Da personen hverken var omtalt eller afbildet, afviste Pressenævnet at behandle klagen på grund af manglende retlig interesse.
 [Klager] har klaget til Pressenævnet over videoindslaget Is freedom of speech under attack in Denmark?  bragt på Yabini Politics facebookside, facebook.com/YabaniNewsandMemes, den 28. september 2017, idet han mener, at god presseskik er tilsidesat.
[Klager] er ikke selv omtalt i videoindslaget.
Kendelsen angår spørgsmålet om klagerens retlige interesse.
Det påklagede videoindslag omhandler ytringsfrihed i Danmark.
I indslaget afspilles en lydoptagelse, som i videoindslaget præsenteres som en skjult optagelse af en kvindelig aktivist.
[Klager] har til støtte for klagen blandt andet anført, at intervieweren under optagelsen foregiver at have en anden politisk overbevisning, end han i virkeligheden har, for derved at få den interviewede kvinde til at komme med svar, som passede ind i interviewerens agenda.
Optagelsen er tilvejebragt med skjult mikrofon, så kvinden havde ikke en chance for at vide, at hun var i kontakt med en journalist.
 Pressenævnets formand, Hanne Schmidt, udtaler:
 Klagen angår et videoindslag på hjemmesiden facebook.com/YabaniNewsandMemes. [Klager] er ikke selv omtalt eller afbildet i indslaget.
 Hjemmesiden facebook.com/YabaniNewsandMemes er anmeldt til Pressenævnet den 30. april 2017 efter medieansvarsloven § 8, stk. 1, hvorefter hjemmesiden er omfattet af medieansvarsloven, jf. lovens § 1, nr. 3. Pressenævnet har således kompetence til at behandle klager over den pågældende Facebook-side.
Det er imidlertid en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.  Det er ikke tilstrækkeligt blot at have interesse i det emne, der er behandlet.
Henset til, at [Klager] ikke selv er omtalt eller afbildet i videoen, har han ikke en sådan direkte, væsentlig og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager]. ¬¬Klagen afvises herefter uden nærmere behandling, jf. medieansvarsloven § 43, stk. 2, nr. 2.
