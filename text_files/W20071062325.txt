Klage over ukorrekt behandling af hundebid og manglende røntgenundersøgelse Nævnet fandt ikke grundlag for kritik af vagtlægerne B og C, men fandt grundlag for kritik af egen læge A.
 Nævnet lagde vægt på, at vagtlæge B iværksatte en relevant behandling med steril afvaskning og forbinding samt ordination af et almindelig anvendt penicillinpræparat, der specielt er egnet til infektion med stafylokokker, og at han tilrådede kontrolundersøgelse efter to dage.
Nævnet lagde desuden vægt på, at vagtlæge C observerede, at såret var lidt snasket.
Såret blev renset ,og der blev lagt ny forbinding og anbefalet forbindingsskift ved egen læge to dage senere.
Nævnet lagde videre vægt på, at patienten først henvendte sig til læge A 16 dage senere, og at han konstaterede, at såret endnu ikke var helet, og at fingeren var meget hævet uden særlig bevægelighed.
Han behandlede såret med daglige skiftninger, indtil fingeren var blevet øm, og der kunne udtrykkes pus.
Han bestilte derefter en røntgenundersøgelse af fingeren på mistanke om betændelse i knoglen.
Da huden på lillefingerens yderstykke blev skinnende og rød, genoptog han behandlingen med penicillin.
 Nævnet fandt, at da et dyrebid overføres med betydelig kraft, bør bid på hænder og fødder på ringe foranledning supplerende undersøges med røntgenundersøgelse, og det er nævnets opfattelse, at der ved første besøg hos egen læge burde have været foranlediget røntgenundersøgelse uden unødig forsinkelse, da fingeren var meget hævet og uden bevægelighed.
