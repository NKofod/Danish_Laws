(Til samtlige amtsråd og kommunalbestyrelser) Resume:
 Lov om lån til betaling af ejendomsskatter er blevet ændret således, at  

 kommunen har pligt til at lade et ejendomsskattelån rykke, hvis låntageren  

 ønsker at konvertere et foranstående lån.
 Det er dog en betingelse, at provenuet af det nye lån ikke er større end  

 restgælden på det gamle lån med tillæg af omkostninger ved låneomlægningen.  

 Og det nye lån skal have nogenlunde samme løbetid og afdragsprofil som det  

 gamle.
Ved den i bilaget til denne vejledning gengivne lov nr. 1083 af 22.  

 december 1993 er der foretaget nogle ændringer af lov om lån til betaling af  

 ejendomsskatter og om ændring af ligningsloven (i det følgende benævnt  

 låneloven), jf.
Indenrigsministeriets lovbekendtgørelse nr. 576 af 28. august  

 1987, som ændret ved § 9 i lov nr. 192 af 29. marts 1989 og lov nr. 337 af 6.  

 juni 1991.
 Den nye ændringslov vedrører følgende punkter:
1. Rykning ved låneomlægning 2. Redaktionel ændring i forbindelse med dispensation.
 1. Rykning ved låneomlægning.
 Der er sket en udvidelse af reglerne om rykning af pantebreve udstedt til  

 sikkerhed for lån til betaling af ejendomsskatter.
Efter § 4 i låneloven er det en betingelse for ydelse af  

 ejendomsskattelån, at der tinglyses et skadesløsbrev eller et ejerpantebrev  

 på ejendommen med oprykkende prioritet til sikkerhed for tilbagebetaling af  

 lånebeløbet med påløbne renter.
Skadesløsbrevet eller ejerpantebrevet skal  

 have sikkerhed inden for den aktuelle ejendomsværdi på  

 udstedelsestidspunktet.
Efter de hidtidige regler, jf. lånelovens § 4, stk. 3, kan  

 kommunalbestyrelsen tillade, at kommunens pantebrev rykker tilbage i  

 forbindelse med anden lånoptagelse.
Kommunens pantebrev skal dog fortsat have  

 sikkerhed inden for ejendomsværdien.
Hvis det kommunale pantebrev har sikkerhed ud over eller op i nærheden af  

 ejendomsværdien, vil dette pantebrev således kunne hindre en omlægning af  

 foranstående lån.
Det kommunale pantebrev skal som nævnt have sikkerhed inden  

 for ejendomsværdien på udstedelsestidspunktet.
Men det vil kunne forekomme,  

 at pantebrevet har sikkerhed ud over den aktuelle ejendomsværdi på det  

 tidspunkt, hvor en låneomlægning bliver aktuel, hvis eksempelvis  

 ejendomsværdien er faldet.
 For også at give mulighed for låneomlægning i sådanne tilfælde er der i  

 lånelovens § 4 indsat et nyt stk. 4.
 Efter denne bestemmelse har kommunen pligt til at rykke for lån, som  

 senere ydes efter reglerne i realkreditloven, såfremt disse lån optages til  

 indfrielse af eksisterende lån med tillæg af omkostningerne ved omlægningen.  

 Pligten til at rykke gælder, selv om kommunens pantebrev derved får sikkerhed  

 ud over ejendomsværdien.
Provenuet af det lån, som kommunen er forpligtet til at rykke for, må ikke  

 være større end restgælden på hidtil foranstående lån med tillæg af  

 omkostningerne ved låneomlægningen, og det nye lån skal have den samme  

 løbetid og afdragsprofil som det indfriede lån.
Dog kan den faktiske løbetid  

 på det nye lån forlænges til den nærmeste standardløbetid for  

 obligationsserier.
Der kan således ikke ved låneomlægningen opnås et kontant  

 provenu.
 Det bemærkes, at der samtidig med den omtalte ændring af låneloven er  

 gennemført en regel om rykning af boligydelseslån (lov nr. 1068 af 22.  

 december 1993 om ændring af lov om individuel boligstøtte).
 2. Redaktionel ændring i forbindelse med dispensation.
 Ved ændringslovens § 1, nr. 1, er der sket en ny affattelse af lånelovens  

 § 1, stk. 4.
 Formålet med denne ændring er at præcisere, at lånelovens betingelse om,  

 at en låntager skal have fast bopæl her i landet, ikke kan fraviges.
 Efter lovens § 1, stk. 2, nr. 1, er det en betingelse for optagelse af  

 lån, at ejeren eller dennes ægtefælle har fast bopæl her i landet og på det  

 tidspunkt, til hvilket de pågældende beløb er forfaldne til betaling, er  

 fyldt 65 år eller får udbetalt pension efter lov om social pension eller lov  

 om delpension eller modtager af efterløn.
Efter den hidtidige affattelse af lovens § 1, stk. 4, »i særlige  

 tilfælde (kan) fravige betingelsen i stk. 2, nr. 1.« Indenrigsministeriet har tidligere udtalt, at man forstod bestemmelsen på  

 den måde, at den betingelse, der tales om i § 1, stk. 4, er betingelsen om,  

 at en ansøger skal være fyldt 65 år (eller skal modtage pension efter lov om  

 social pension eller lov om delpension eller modtager af efterløn). Det vil  

 sige, at der ikke er hjemmel til at dispensere fra betingelsen om fast bopæl  

 her i landet.
Dette har rent praktisk betydning i relation til sommerhuse,  

 som også er omfattet af loven, jf. gældende lovs § 1, stk. 2, nr. 2.
 Spørgsmålet har været indklaget for Folketingets Ombudsmand, der ikke  

 fandt at have grundlag for at kritisere denne fortolkning af loven.
 Ombudsmanden henstillede dog samtidig til Indenrigsministeriet at søge  

 dispensationsbestemmelsen præciseret ved nærmest givne lejlighed, hvilket er  

 sket med den nye affattelse af lånelovens § 1, stk. 4.
