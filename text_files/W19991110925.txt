Forskudsafskrivning Reference:
AL § 29 E, stk. 2 LV 1998 E.C.4.10.1 A A/S klagede for indkomståret 1997 over, at de stedlige  

 skattemyndigheder ikke havde godkendt fradrag for forskudsafskrivning,  

 503.350 kr.
Det var oplyst, at selskabet i 1997 havde købt en erhvervsejendom,  

 og den 11. juni 1997 blev der indgået hovedentreprisekontrakt med B om  

 opførelse på ejendommen af kontor-overbygning, trappetårn,  

 nye facadeelementer i stueetagen, malerarbejder, etablering af intern  

 trappeforbindelse mellem stueetage og 1. sal samt etablering af P-pladser  

 m.m. ved ny hovedindgang.
Ifølge den indgåede kontrakt var  

 tidsplanen følgende:
 "Arbejdet udføres i h.t. skitsetidsplan, dateret 11/6-1997, hvor  

 den overordnede rammetidsplan er:
11/6-1997 20/6-1997 4/7-1997 Byggeperiode 1/8-97 - 15/12-97." Ifølge kontrakten udgjorde den samlede entreprisesum 3.730.000 kr.  

 excl. moms, og prisen var fast i byggeperioden.
Den 12. juni 1997 underskrev  

 parterne et tillæg til kontrakten vedrørende parkeringspladsen,  

 hvorved entreprisen blev tillagt 30.000 kr.
Parterne underskrev yderligere et  

 tillæg til kontrakten den 29. september 1997 om udvidelse af glashus  

 m.v., hvorved entreprisen blev tillagt 289.000 kr.
Den samlede entreprisesum  

 udgjorde herefter 4.049.000 kr.
 Det var videre oplyst, at selskabets arkitekt og hovedentreprenøren  

 på et byggemøde den 17. december 1997 aftalte, at forskellige  

 arbejder først skulle udføres primo 1998. Byggeriet blev  

 endeligt afleveret til ibrugtagning pr. 1. februar 1998.
 I forbindelse med indsendelse af selskabets selvangivelse for  

 indkomståret 1997, anmodede selskabets revisor om fradrag for  

 forskudsafskrivning med 15% af kontraktssummen på 4.049.000 kr.  -  

 bundfradrag på 700.000 kr., eller med 503.350 kr.
Selskabsbeskatningskontoret havde ikke imødekommet anmodningen om  

 fradrag for forskudsafskrivning.
Selskabsbeskatningskontoret havde begrundet  

 afgørelsen således:
 "Den oprindelige kontrakt opfyldte ikke betingelserne for  

 forskudsafskrivning, da ombygningen skulle afsluttes i  

 planlægningsåret.
Der sker i december 1997 en udsættelse med afleveringstidspunktet  

 til januar 1998. Der er ikke tale om indgåelse af en ny  

 entreprisekontrakt, men at man udelukkende må tage stilling til, at den  

 oprindelige afleveringsdato ikke kan overholdes.
Der sker således ikke  

 nogen egentlig ændring af kontrakten, men en udsættelse med  

 afleveringsdatoen til januar 1998, der kan forklares ved, at A A/S ikke selv  

 har nogen egentlig indflydelse på dette forhold, og at den oprindelige  

 kontrakt står ved magt.
At afslutningen af arbejdet først blev i  

 januar 1998, kan udelukkende betegnes som et tillæg til den oprindelige  

 kontrakt, og ikke indgåelse af en ny.
 Ved Landsskatterettens kendelse af den 27/6 1994, TfS 1994.615,  

 nævnes det også tydeligt, at entreprisen blev gennemført i  

 et forhold til det oprindelige byggeprojekt, og at dette ikke kunne  

 medføre, at forudsætningerne for de foretagne  

 forskudsafskrivninger var bortfaldet.
Der vil derfor ikke kunne indrømmes fradrag for forskudsafskrivning  

 på ombygning for 1997, da planlægningsåret og  

 færdiggørelsesåret er sammenfaldende, således at det  

 oprindelige byggeprojekt ikke opfylder betingelserne for forskudsafskrivning.  

 At der sker en efterfølgende udsættelse med aflevering til  

 januar 1998, er ikke en del af det oprindelige byggeprojekt, og der er ikke  

 tale om indgåelse af en ny aftale, men der er udelukkende tale om en  

 udsættelse med afleveringen, som bygherren ikke har haft nogen mulighed  

 for at ændre ved." Selskabets revisor nedlagde over for Landsskatteretten påstand om,  

 at den begærede forskudsafskrivning burde godkendes.
 Til støtte for påstanden havde revisoren anført, at  

 det på byggemødet den 17. december 1997 var blevet aftalt mellem  

 kontraktparterne, at leveringstidspunktet blev ændret til i 1998.  

 Revisoren anførte videre, at arkitekten repræsenterede selskabet  

 på byggemødet, og at selskabets direktør nøje  

 havde instrueret arkitekten om, at byggeriet kunne vente med at blive  

 afleveret indtil 1998. Revisoren havde herved bemærket, at der ikke  

 lå nogen skattemæssig spekulation i udsættelsen, idet  

 selskabet ville have kunnet foretage afskrivning på byggesummen, hvis  

 byggeriet havde været færdigt i 1997.
 Revisoren fandt således, at udsættelsen af afleveringen af  

 byggeriet var en del af den oprindelige hovedentreprisekontrakt, idet begge  

 parter via byggemødereferatet klart havde givet accept på, at  

 byggeperioden kunne forlænges - i øvrigt uden yderligere  

 omkostninger for begge parter.
 Landsskatteretten bemærkede, at ifølge bestemmelserne i  

 afskrivningslovens § 29 E, stk. 2, var betingelserne for at foretage  

 forskudsafskrivning på byggeprojekter, at den skattepligtig havde  

 indgået bindende aftale om opførelse af bygninger, hvorpå  

 der kunne afskrives efter lovens afsnit IV, at fuldførelse af  

 bygningerne ifølge aftalen tidligst skulle ske i det første og  

 senest i det fjerne indkomstår efter bestillingsåret, og at den  

 samlede anskaffelsessum var over 700.000 kr.
Landsskatteretten måtte være enig med de stedlige  

 skattemyndigheder i, at selskabet ikke var berettiget til at foretage  

 forskudsafskrivning i henhold til den pr. 11. juni 1997 med tillæg af  

 12. juni og 29. september 1997 indgåede hovedentreprisekontrakt.
Der  

 var herved henset til, at fuldførelse af byggeriet ifølge  

 hovedentreprisekontrakten skulle ske i samme indkomstår som  

 bestillingsåret.
Betingelserne for at foretage forskudsafskrivning, jf.  

 afskrivningslovens § 29 E, stk. 2, var således ikke opfyldt.
Det blev  

 tilføjet, at retten ikke fandt, det kunne føre til et  

 ændret resultat, at der på byggemøde den 17. december 1997  

 var aftalt en udsættelse med fuldførelsen af byggeriet til primo  

 1998.
 Fradrag for forskudsafskrivning blev således ikke godkendt.
