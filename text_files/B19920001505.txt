 I medfør af § 10, § 92 og § 110 i lov nr. 358 af 6. juni 1991 om  

 miljøbeskyttelse fastsættes:
 § 1.  Denne bekendtgørelse omhandler indsamling og  

 bortskaffelse af NiCd-batterier fra private husstande og fra  

 erhvervsvirksomheder.
 § 2.  Bekendtgørelsen omfatter  

 detailhandelsvirksomheder, der forhandler NiCd-batterier og apparater med  

 fastmonterede NiCd-batterier, som ikke via en branche-forening har tilsluttet  

 sig »Foreningen for indsamling af genopladelige batterier«, eller  

 som ikke overholder aftale af den 25. september 1991 indgået mellem  

 miljøministeren og »Foreningen for indsamling af genopladelige  

 batterier«.
 § 3.  Ved NiCd-batteri forståes sådanne batterier samt  

 apparater med fastmonterede batterier, som er gebyrpålagt i medfør af  

 bekendtgørelse nr. 10 af 3. januar 1992 om gebyr på genopladelige  

 NiCd-batterier.
 § 4.  Detailhandelsvirksomheder, som er omfattet af §  

 2, forpligtes til at modtage de i § 3 omhandlede brugte batterier samt brugte  

 apparater med fastmonterede batterier fra private husstande og fra  

 erhvervsvirksomheder.
 § 5.  Detailhandelsvirksomheder, som er omfattet af §  

 2, forpligtes til for egen regning at videretransportere de modtagne brugte  

 batterier til en kommunal modtagestation eller nærmeste Falck-station samt  

 for egen regning at videretransportere de modtagne brugte apparater med  

 fastmonterede batterier til nærmeste Falck-station.
 § 6.  Medmindre højere straf er forskyldt efter den  

 øvrige lovgivning, straffes med bøde den, der undlader at efterkomme de i § 4  

 og § 5 fastsatte bestemmelser.
 Stk. 2.  For overtrædelse, der begås af aktieselskaber,  

 andelsselskaber eller lignende, kan der pålægges selskabet som sådant  

 bødeansvar.
 § 7.  Bekendtgørelsen træder i kraft den 1. februar  

 1992.
