Nr BTL 58 Betænkning over Forslag til lov om spillekasinoer   

 Nr L 58 1989-90, 1. samling Afgivet af Retsudvalget Afgivet: 19900522 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Cherryføretagen AB, Solna, Sverige, Dansk Artist Forbund, Hotel Royal, Muskelsvindfonden og Tjæreborg Holding.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets og Kristeligt Folkepartis medlemmer) lovforslaget til  

vedtagelse med de af justitsministeren stillede ændringsforslag.
Flertallet bemærker, at såvel den stedlige politimester som den kommune,  

 hvori kasinoet ønskes placeret, efter lovforslagets bemærkninger til § 1 vil  

 blive hørt, inden der tages endelig stilling til en ansøgning.
Under  

 henvisning til, at turistmæssige aspekter bør have væsentlig betydning for  

 afgørelsen af, hvor kasinoerne skal placeres, finder flertallet, at  

 industriministeren som ansvarlig for turistområdet tillige bør høres, inden  

 der tages endelig stilling til en ansøgning.
Flertallet har nærmere drøftet de økonomiske rammer for udøvelse af  

 kasinovirksomhed i Danmark, herunder den foreslåede afgiftssats på 75 pct. af  

 bruttospilleindtægten samt forbudet mod at give de ansatte gaver.
Det er  

 flertallets opfattelse, at de økonomiske vilkår for at drive kasinovirksomhed  

 i Danmark ikke må være så stramme, at det ikke vil være muligt for en  

 kasinoindehaver at drive et kasino på en rimelig måde.
Det bemærkes i den  

 forbindelse, at det over for udvalget er blevet anført, at det ikke vil være  

 muligt at drive spillekasino på internationalt niveau i Danmark, såfremt der  

 skal svares en afgift på 75 pct. af bruttospilleindtægten og det særlige  

 »tronc-system« samtidig er forbudt.
Efter det i udlandet kendte  

 »tronc-system« kan gæsterne i et spillekasino henlægge spillemærker  

 som gaver bestemt for det samlede personale i en særlig beholder (troncen),  

 der findes ved spillebordet.
De i troncen indkomne midler anvendes til  

 aflønning af de ansatte.
Flertallet foreslår på denne baggrund, at afgiftssatsen nedsættes til 65  

 pct.
Samtidig foreslås det at tillade et »tronc-system« på linje  

 med de fleste steder i udlandet.
Flertallet finder endvidere, at der ligesom  

 i udlandet bør kunne foretages veksling fra kontanter til spillemærker ved  

 spillebordene.
I forbindelse hermed er flertallet af den opfattelse, at man  

 med henblik på at mindske mulighederne for uregelmæssigheder i forbindelse  

 med afgiftsberegningen bør skærpe kontrollen med kasinovirksomheden.
Det bør  

 således været et vilkår for en tilladelse til at drive kasinovirksomhed, at  

 der altid er en af spillekasinoet uafhængig person til stede, når der i  

 forbindelse med kasinoets åbning og lukning foretages optælling af kasinoets  

 beholdning af såvel kontanter som spillemærker.
Det samme gælder ved  

 opgørelsen af »troncen«.
Den pågældende person kan f.eks. være en  

 statsautoriseret revisor.
Det bemærkes i den forbindelse, at der må lægges  

 afgørende vægt på, at det er en udenforstående person, hvilket indebærer, at  

 den revisor, som spillekasinoet i øvrigt anvender i forbindelse med  

 regnskabsaflæggelse, ikke vil kunne fungere som kontrollant ved  

 optællingerne.
Det samme vil være tilfældet for så vidt angår kasinoets  

 ejerkreds.
Det vil være et vilkår for tilladelsen, at Justitsministeriet får  

 meddelelse om, hvem der til enhver tid er udpeget som kontrollant.
 Flertallet finder endvidere, at de foreslåede ændringer nødvendiggør, at  

 der fastsættes særlige sikkerhedsforskrifter med hensyn til opbevaring og  

 opgørelse af kontanter og spillemærker ved spillebordene.
 Endelig bør det være et vilkår, at der i hele kasinoets åbningstid er  

 mindst een person til stede, hvis eneste opgave er at overvåge spillenes  

 afvikling og herunder navnlig føre tilsyn med, hvem der lægger spillemærker i  

 »troncen«.
 Justitsministeren kan tilslutte sig flertallets ovennævnte synspunkter og  

 har derfor stillet ændringsforslag nr. 2 og 3.
Flertallet har særlig overvejet kasinospil på danske skibe og bemærker i  

 den forbindelse, at justitsministeren i henhold til § 9 bl.a. vil kunne  

 undlade at fastsætte regler om entre ved spil på skibe.
Flertallet finder  

 ikke, at der er grundlag for at fravige alderskravet i lovens § 10, ligesom  

 forudsætningen i lovens § 3 om særskilte lokaler til spillevirksomheder bør  

 fastholdes også for så vidt angår skibe.
Flertallet har endvidere overvejet en række andre spørgsmål, herunder et  

 krav om, at der til enhver tid skal være en for spillevirksomheden ansvarlig  

 person til stede, om afgørelse »på stedet« af eventuelle tvister og  

 om garantistillelse.
Flertallet finder for så vidt angår kravet om  

 garantistillelse, at en garanti dels skal være til sikkerhed for spilllere,  

 dels tjene som sikkerhed for kasinoindehaverens betaling af skyldige  

 afgifter.
 Justitsministeren har oplyst, at alle de ovennævnte krav vil blive stillet  

 som vilkår for tilladelsen, der også skal fastlægge, hvor mange spilleborde  

 et spillekasino kan have med de forskellige spil, herunder mindst eet  

 roulettebord.
Flertallet har endelig særlig overvejet spørgsmålet om uddannelse af  

 croupierer.
Flertallet lægger i den forbindelse vægt på, at det i  

 lovforslagets bemærkninger under punkt 2.2. er anført, at der må stilles  

 særlige krav med hensyn til personalets uddannelse, og at det forudsættes, at  

 en ansøger nærmere redegør herfor i ansøgningen.
I den forbindelse bemærker  

 flertallet, at justitsministeren i et svar til udvalget har oplyst, at det i  

 andre lande normalt er kasinoerne selv, der forestår den fornødne uddannelse  

 af spillepersonalet.
Selv om det kan forventes, at der i begyndelsesfasen vil blive anvendt  

 udenlandsk arbejdskraft, lægger flertallet vægt på, at der på længere sigt  

 skabes mulighed for, at der kan anvendes lokal arbejdskraft.
Flertallet skal  

 i den forbindelse pege på, at der søges etableret uddannelsestilbud, f.eks.  

 på handelsskoler, købmandsskoler eller på arbejdsmarkedsuddannelsesskolerne.  

 Flertallet ønsker således, at der foretages en revurdering af  

 uddannelsessituationen et år efter kasinovirksomhedernes etablering, og  

 justitsministeren har givet tilsagn om at forelægge en redegørelse herom for  

 Retsudvalget.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af ministeren stillede  

 ændringsforslag.
 Fremskridtspartiet støtter de bemærkninger i flertallets  

 betænkningsbidrag, der vedrører argumentationen for ændringsforslagene.
 Fremskridtspartiet ønsker derudover at fastslå, at den uddannelse af  

 kasinopersonale, som skal foregå, ikke må medføre øgede offentlige udgifter.  

 Det må være op til kasinoerhvervets arbejdsgivere og  

 lønmodtagerorganisationer at forestå denne udgift.
 Et andet mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.
Mindretallet finder, at spillekasinoer har mange negative virkninger og  

 ingen positive.
Der er ingen grund til at fremme spillelysten.
Erfaringen  

 viser, at hasardspil kan medføre dybt tragiske hændelser i familier og hos  

 enkeltpersoner.
 Etablering af spillekasinoer vil formentlig medføre øget alkoholmisbrug og  

 forøge kriminaliteten, ligesom det kan blive muligt at vaske sorte penge  

 hvide i et spillekasino.
Det er ikke nødvendigt at etablere spillekasinoer i Danmark for at lokke  

 turister til landet.
De kan trækkes hertil af naturen og de mange fine  

 kulturelle tilbud.
Ændringsforslag Af justitsministeren, tiltrådt af et flertal (udvalget med  

 undtagelse af KRF):
Til § 1 1) I stk. 2 ændres »5 år« til: »10 år«.
Til § 6 2) Paragraffen affattes således:
 »§ 6. Indsatser i spil skal, bortset fra de i § 3, stk. 1,  

 nævnte spil, gøres med særlige spillemærker (jetons).
 Stk. 2. Gevinster i spil skal, bortset fra de i § 3, stk. 1,  

 nævnte spil, udbetales i spillemærker.
 Stk. 3. Veksling fra kontanter til spillemærker kan foretages i  

 kasinoets vekselkasse samt ved spillebordene, medens veksling fra  

 spillemærker til kontanter kun må finde sted i kasinoets vekselkasse.
 Stk. 4. Alle spillemærker skal veksles i kasinoets vekselkasse,  

 inden spillekasinoet forlades.
 Stk. 5. Et spillekasino skal føre et dagligt regnskab.
Stk. 6. Justitsministeren kan fastsætte nærmere regler om,  

 hvorledes udbetalinger efter stk. 4 skal finde sted, samt regler om opgørelse  

 af og kontrol med kontanter ved spillebordene.« Til § 12 3) Paragraffen affattes således:
»§ 12. En ansat må ikke modtage gaver fra spillekasinoets  

 gæster.
Dog er det tilladt for gæsterne at lægge spillemærker som gaver  

 bestemt for det samlede personale i særlige til dette formål indrettede  

 beholdere.
 Stk. 2. Beløb, der er givet i henhold til stk. 1, 2. pkt., skal  

 fordeles mellem de ansatte efter en skriftlig aftale, som skal være godkendt  

 af justitsministeren.
Stk. 3. Justitsministeren kan fastsætte regler om opgørelse af  

 kontrol med gaver givet i henhold til stk. 1, 2. pkt.« Nye paragraffer 4) Efter § 12 indsættes som nye paragraffer:
 »§ 01. I et spillekasino må kun ansættes personer, der forud  

 for ansættelsen er godkendt af politiet.
§ 02. Reglerne i §§ 11 og 12, stk. 1, 1. pkt., gælder også for  

 indehaveren af tilladelsen samt for direktører og bestyrelsesmedlemmer i et  

 selskab, der er meddelt tilladelse.« Til § 20 5) I stk. 1, nr. 1 og 2, udgår ordene »eller en  

 ansat«.
Til § 22 6) I stk. 1, nr. 1, ændres »§ 6, stk. 1-4, § 8, stk.  

 1, §§ 10-13« til: »§ 6, stk. 1-5, § 8, stk. 1, § 10, § 11, § 12,  

 stk. 1 og 2, § 01, § 02, § 13,».
Bemærkninger Til nr. 1 Selv om en tilladelse vil kunne forlænges, foreslås det under hensyn til  

 de betydelige anlægsudgifter, der vil være forbundet med at etablere et  

 kasino, at en tilladelse gælder i 10 år.
Til nr. 2 Ved den ændrede affattelse af § 6 åbnes der mulighed for, at der ved  

 spillebordene kan foretages veksling fra kontanter til spillemærker, men ikke  

 omvendt.
Samtidig er der i stk. 5 indføjet en bemyndigelsesbestemmelse til  

 justitsministeren, hvorefter denne kan fastsætte nærmere regler om opgørelse  

 af og kontrol med kontanter ved spillebordene.
Til nr. 3 I mange lande, der har spillekasinoer, er det tilladt for gæsterne at  

 lægge gaver (tips, drikkepenge m.v.) i form af spillemærker bestemt for det  

 samlede personale i en særlig beholder kaldet troncen.
De indkomne beløb  

 anvendes til hel eller delvis aflønning af de ansatte.
En tilsvarende ordning  

 foreslås indført i danske kasinoer.
Om begrundelsen herfor henvises til  

 flertalsindstillingen ovenfor, hvoraf tillige fremgår, at der bør fastsættes  

 særlige sikkerhedsforskrifter i relation til troncen.
Med henblik herpå  

 bemyndiges justitsministeren efter stk. 3 til at fastsætte regler om  

 opgørelse af og kontrol med de gaver, der lægges i troncen.
Det bemærkes, at  

 der bør kræves et dobbelt sikkerhedssystem med hensyn til adgangen til  

 spillemærkerne i troncen, f.eks. ved etablering af to låse.
Til nr. 4 Det følger forudsætningsvis af § 19, stk. 1, nr. 2, at Justitsministeriet  

 skal godkende bestyrelsesmedlemmer og direktører i et selskab, der ønsker  

 tilladelse til kasinodrift.
Som en yderligere styrkelse af sikkerheden for,  

 at et spillekasino vil blive drevet på fuldt forsvarlig måde, foreslås, at  

 politiet skal godkende ansættelsen af andre personer, der skal have med  

 kasinovirksomheden at gøre.
 Forbudet mod, at ansatte deltager i spillet eller modtager gaver fra  

 kasinoets gæster, foreslås tillige at gælde en indehaver af tilladelsen,  

 herunder tillige bestyrelsesmedlemmer og direktører.
Til nr. 5 I tilfælde, hvor indehaveren afskediger en ansat, der har overtrådt loven  

 eller dømmes for strafbart forhold, der begrunder en nærliggende fare for  

 misbrug, vil der ikke være behov for at tilbagekalde tilladelsen.
Såfremt den  

 pågældende ikke afskediges, vil tilladelsen kunne tilbagekaldes, såfremt  

 betingelserne i § 20, stk. 1, nr. 3, er opfyldt.
Til nr. 6 Ændringsforslaget er en konsekvens af de under nr. 2-4 stillede  

 ændringsforslag.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Tommy Dinesen (SF) Ebba Strange (SF) nfmd.
