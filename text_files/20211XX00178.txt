Skriftlig fremsættelse (11. november 2021) Sundhedsministeren (Magnus Heunicke):
 Herved tillader jeg mig for Folketinget at fremsætte:
Forslag til ændring af sundhedsloven, lov om elektroniske cigaretter m.v. og lov om tobaksvarer m.v.  (Mellemkommunal refusion for kommunale sundhedsydelser til borgere på sociale botilbud m.v. og tilpasning af gebyrmodellerne for produkter omfattet af lov om elektroniske cigaretter m.v. og lov om tobaksvarer m.v.) (Lovforslag nr.
L 85) Med ændring af sundhedsloven etableres mulighed for mellemkommunal refusion for kommunale sundhedsydelser, der leveres til borgere på offentlige eller private specialiserede sociale botilbud m.v. af den kommune, hvori tilbuddet er beliggende.
Med dette forslag vil kommunen, hvori tilbuddet er beliggende, få mulighed for at søge refusion for udgifter til kommunale sundhedsydelser, som kommunen leverer til borgere, der er visiteret til et specialiseret socialt botilbud af en anden kommune.
Refusionen ydes af den kommune, der endeligt afholder udgifterne til hjælp efter lov om social service til den pågældende borger.
Formålet er at understøtte etablering og fastholdelse af specialiserede sociale botilbud af høj kvalitet.
Efter gældende bestemmelser i sundhedsloven er det de kommuner, hvor et specialiseret socialt botilbud er beliggende, der har pligt til at levere og afholde udgifter til de kommunale sundhedsydelser, som de pågældende borgere har behov for.
Det kan mindske det kommunale incitament til at oprette og drive specialiserede sociale tilbud til gavn for såvel egne som andre kommuners borgere.
Det vurderes derfor hensigtsmæssigt at ændre gældende regler på en måde, som kan fjerne barrieren for, at der fx oprettes nye specialiserede tilbud.
Denne del af lovforslaget er udgiftsneutralt og indebærer ikke økonomiske konsekvenser for kommunerne under ét.
Det vurderes, at denne del af lovforslaget vil medføre byrdemæssige konsekvenser kommunerne imellem, idet fx det eksisterende tab bliver reduceret for kommunen, hvor botilbuddet ligger.
Med ændring i lov om elektroniske cigaretter m.v. og lov om tobaksvarer m.v. tilsigtes det at bringe kontrolmodellen for tobak og e-cigaretter i overensstemmelse med forudsætningerne fra den nationale handleplan mod børn og unges rygning samt at sætte hårdere ind over for ulovlige produkter.
Samtidig vil den foreslåede ændring medføre, at forhandlere, producenter og importører af elektroniske cigaretter, genopfyldningsbeholdere osv. vil blive pålagt et årligt gebyr.
Det foreslås, at der gives hjemmel til, at Sikkerhedsstyrelsen kan erstatte den nuværende gebyrordning med en ny samtidig med at kontrollen vil rette sig mod de virksomheder og produkter, hvor risikoen for lovovertrædelser vurderes at være størst.
Det foreslås desuden, at Sikkerhedsstyrelsen får adgang til at udstede markedsføringsforbud over for tobakssurrogater, som ikke overholder gældende lovgivning således, at ulovlige produkter ikke florerer på markedet, mens sagsbehandlingen foregår.
Denne del af lovforslaget medfører ikke økonomiske konsekvenser for det offentlige, men omkostninger for erhvervslivet.
Samlet set forventes denne del af lovforslaget at medføre økonomiske og administrative konsekvenser, som ligger under 4 mio. kr. årligt, hvorfor Sundhedsministeriet ikke finder anledning til at kvantificere dette yderligere.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
