En montør, der var bosat i Sønderjylland, og hvis arbejdsgiver også  

 havde domicil der, havde fratrukket udgifter til lokaltransport i forbindelse  

 med arbejder på Sjælland og Fyn.
Der var ved sådan udstationering af  

 arbejdsgiveren udbetalt diæter i henhold til SD-cirkulære 1988-13. Ifølge  

 Told- og Skattestyrelsen skulle disse diæter også omfatte udgifter til  

 lokaltransport ligesom de til offentlig ansatte udbetalte dagpenge.
Dette  

 fremgik ikke af cirkulæret, og Landsskatteretten fandt derfor, at klageren  

 var berettiget til fradrag for udgifter til lokaltransport efter  

 ligningslovens § 9 B.
 Montør A klagede for indkomståret 1988 over, at de stedlige  

 skattemyndigheder alene havde godkendt et fradrag på 4.953 kr. for udgifter  

 til befordring hjem/arbejde.
Klageren, der i 1988 var ansat som montør i B A/S i X, Jylland, havde ved  

 indkomstopgørelsen foretaget fradrag for befordringsudgifter  

 hjem/arbejdsplads med 13.638 kr.
Af dette beløb vedrørte 5.368 kr. klagerens  

 udgifter til lokaltransport mellem Y og Z på Sjælland med 4.855 kr., og ved  

 arbejde på Fyn 513 kr.
Klagerens arbejdsgiver havde oplyst, at der var  

 udbetalt diæter, der skulle dække logi og fortæring, og at disse var udbetalt  

 i henhold til SD-cirkulære 1988-13.
Ved ansættelsen havde de stedlige skattemyndigheder beskåret det  

 selvangivne fradrag for udgifter til befordring hjem/arbejde med førnævnte  

 udgifter til lokaltransport.
Til støtte herfor havde myndighederne anført, at  

 disse fradrag ikke kunne godkendes, idet de skattefri diæter bl.a. skulle  

 dække klagerens udgifter til lokaltransport.
Klageren nedlagde påstand på godkendelse af det foretagne fradrag og  

 gjorde gældende, at det ikke af skattelovgivningen fremgik, at diæter skulle  

 dække lokaltransport.
I denne forbindelse oplyste han, at der i den  

 virksomhed, hvor han var beskæftiget som montør, var tale om betydelige  

 afstande mellem hotel og arbejdsplads.
Klageren henviste endvidere til, at  

 andre kommuner fortolkede førnævnte SD-cirkulære således, at der blev  

 godkendt fradrag for udgifter til lokaltransport.
Under sagens behandling for Landsskatteretten udtalte Told- og  

 Skattestyrelsen, at man ikke fandt, at klageren var berettiget til fradrag  

 for udgifter til lokaltransport, dvs. kørsel mellem midlertidig bopæl og  

 arbejdssted, idet denne lokalbefordring måtte anses for dækket af den  

 udbetalte skattefri rejsegodtgørelse.
Styrelsen oplyste, at man herved havde  

 lagt afgørende vægt på det forhold, at den skattefri rejsegodtgørelse, som  

 blev fastsat af Ligningsrådet for hvert indkomstår, var fastlagt efter de  

 gældende regler om udbetaling af skattefri time- og dagpenge m.v. for  

 offentlig ansatte i forbindelse med udstationering, tjenesterejser etc.  

 Styrelsen henviste til, at i Lønnings- og Pensionsdepartementets reglement om  

 personaleadminstrativ vejledning, afsnit 23, side 5 og 14 er det bl.a.  

 anført, at dagpengebeløbet er opbygget således, at 3/4 anses at medgå til  

 kostudgifter (morgenmad, frokost, middag), medens den sidste 1/4 anses at  

 medgå til diverse småfornødenheder, herunder lokaltransport på det fremmede  

 sted.
Styrelsen oplyste, at det nuværende Administrations- og  

 Personaledepartement telefonisk havde oplyst, at der ved lokaltransport også  

 fortsat forstås den transport, der finder sted mellem den midlertidige bopæl  

 og arbejdssted.
 Landsskatteretten bemærkede, at de omhandlede diæter efter det oplyste var  

 udbetalt til dækning af klagerens udgifter til logi og fortæring, og at  

 fastsættelsen af diæterne var sket på grundlag af taksterne for logi og  

 fortæring i SD-cirkulære 1988-13. De af Told- og Skattestyrelsen anførte  

 forudsætninger for fastsættelsen af cirkulærets takster fremgik ikke af  

 cirkulæret, og retten fandt herefter, at klageren måtte anses for berettiget  

 til fradrag for udgifter til lokaltransport.
 LV 1990, D 1.6.2.
