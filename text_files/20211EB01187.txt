Beretning afgivet af Retsudvalget den 22.  juni 2022 Beretning over Forslag til folketingsbeslutning om mindre diskrimination i nattelivet [af Karina Lorentzen Dehnhardt (SF) m.fl.]:
Forslag til folketingsbeslutning om tiltag mod diskrimination i nattelivet [af Anne Sophie Callesen (RV) m.fl.]:
1. Politiske bemærkninger Socialdemokratiet, Socialistisk Folkeparti, Radikale Venstre, Enhedslisten, Inuit Ataqatigiit og Siumut Et flertal i udvalget (S, SF, RV, EL, IA og SIU) finder det vigtigt at sikre et trygt natteliv uden diskrimination.
Det er vigtigt, at bevillingsnævnene kan lægge vægt på Ligebehandlingsnævnets afgørelser ved behandling af ansøgninger om alkoholbevilling, ligesom det er vigtigt, at kompensationsniveauet ved Ligebehandlingsnævnet sikrer den rette afskrækkende virkning.
Flertallet noterer sig, at erhvervsministeren vil fremsætte et lovforslag om ændring af restaurationsloven i efteråret 2022. Med det lovforslag vil bevillingsnævnene fremover ved behandling af alkoholbevillinger kunne lægge vægt på afgørelser fra Ligebehandlingsnævnet.
Flertallet konstaterer ligeledes, at udlændinge- og integrationsministeren vil komme med et oplæg om øget kompensation i sager ved Ligebehandlingsnævnet.
 Liberal Alliance, Alternativet, Kristendemokraterne, Moderaterne, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslag B 115 og B 119 blev fremsat den 24. februar 2022 og var til 1. behandling den 19. april 2022. Beslutningsforslagene blev efter 1. behandling henvist til behandling i Retsudvalget.
Oversigt over beslutningsforslagenes sagsforløb og dokumenter Beslutningsforslagene og dokumenterne i forbindelse med udvalgsbehandlingen kan læses under beslutningsforslagene på Folketingets hjemmeside www.ft.dk.
Møder Udvalget har behandlet beslutningsforslagene i 2 møder.
Bilag Under udvalgsarbejdet er der omdelt 1 bilag på beslutningsforslagene.
 P.u.v.
