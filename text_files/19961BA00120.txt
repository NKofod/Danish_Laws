Nr BSF 120 Forslag til folketingsbeslutning om indførelse af et statskontrolleret  

 kvalitetsmærke for gensplejsningsfrie fødevarer, tilsætningsstoffer,  

 foderstoffer og andre landbrugsprodukter som supplement til et  

 gensplejsningsfrit Ø-mærke Fremsat af Bent Hindrup Andersen (EL) Keld Albrechtsen (EL) Bruno Jerup  

 (EL) den 10. april 1997 Folketinget opfordrer fødevareministeren til at indføre et statskontrolleret kvalitetsmærke med betegnelsen  

 »gensplejsningsfri« for fødevarer, tilsætningsstoffer, foderstoffer og andre landbrugsprodukter, hvor det kan dokumenteres - at de ikke er fremstillet af gensplejsede råvarer eller  

 tilsætningsstoffer, og - hvor der ikke er indgået gensplejsede produkter i  

 fremstillingsprocessen.
 Ordningen er gratis for de producenter/importører, som får tilladelse til  

 at anvende mærket.
Bemærkninger til forslaget Omfanget af gensplejsede råvarer og produkter i den danske  

 landbrugsproduktion og fødevareindustri vokser hastigt.
Fremkomsten af  

 gensplejset soja-protein omkring årsskiftet var startskuddet, og det danske  

 fødevaremarked vil om ganske kort tid være oversvømmet med produkter, hvori  

 indgår gensplejsede råvarer eller tilsætningsstoffer, eller hvor der er  

 indgået gensplejsede produkter i fremstillingsprocessen.
 Dette er en udvikling, som hovedparten af de danske forbrugere er  

 modstandere af.
På grund af EU's regler for det indre marked er det danske folkestyre  

 blevet sat helt ud af spillet.
Det danske Folketing har i sin afmagt over for  

 denne udvikling godkendt forsøg med og markedsføring af gensplejsede  

 fødevarer og landbrugsprodukter, blot de blev mærkede.
Selv om mærkning var  

 en forudsætning for, at Folketinget åbnede for godkendelse af gensplejsede  

 produkter, er mærkningsordningen fuld af huller.
Tilsætningsstoffer som  

 lecithin skal ikke mærkes.
Kød fra dyr fodret med gensplejset foder skal ikke  

 mærkes.
Eftersom producenterne ikke er samarbejdsvillige, men blander  

 gensplejsede og ikkegensplejsede produkter sammen, vil også ikkegensplejsede  

 produkter i sådanne blandinger skulle mærkes som gensplejsede.
 Hermed fralægger det danske Folketing, uden om Enhedslisten, sig ansvaret,  

 og det er nu alene op til landmænd og forbrugerne - både her og i udlandet -  

 at fravælge gensplejsede produkter og derved bremse den økologiske  

 katastrofe, som bliver resultatet af at gøre kloden til et stort biologisk  

 eksperiment.
 Et positivt element i EU's novel-food-forordning er, at EU accepterer, at  

 der indføres en national gensplejsningsfri mærkning.
Landbrugsraadet har meldt ud, at det er positivt stemt over for  

 gensplejsning.
Dermed er de med til endnu en gang at vildlede landmændene til  

 at sætte kvalitet og miljø over styr.
Et gensplejsningsfrit mærke vil bidrage  

 til at hjælpe de landmænd, der ikke ønsker at anvende gensplejset udsæd, til  

 at afsætte deres varer.
Det er op til landmænd og forbrugere at sætte den danske regering under  

 stadigt pres for at stoppe import og udsætning af gensplejsede produkter,  

 f.eks. ved at boykotte de gensplejsede varer.
Der er derfor brug for en  

 effektiv mærkning, således at forbrugerne ikke alene kan undgå at indtage  

 fødevarer, som indeholder gensplejset materiale, men også får mulighed for at  

 sige fra over for selve produktionsmetoden.
Problemer med gensplejsning Gensplejsning er udviklet til det industrielt prægede landbrug, som er  

 kendetegnet ved et højt forbrug af hjælpestoffer og en intensiv produktion  

 med størst mulig ydelse - et landbrugssystem, der belaster miljø og  

 dyrevelfærd.
De gensplejsede afgrøder udvikles med henblik på følgende evner:
 - Pesticidtolerance, som giver risiko for, at afgrøden bliver til  

 problemukrudt i andre efterfølgende kulturer, hvilket også kan give ekstra  

 pres på monokulturer med deraf følgende sygdomsproblemer, der kræver  

 yderligere sprøjtning.
- Produktion af insektgift i planter, hvilket kan føre til  

 resistens hos insekter over for denne gift.
At det er naturens egne naturlige  

 insektgifte, der indsplejses, gør dette eksperiment rigtig alvorligt, da man  

 risikerer at svække de naturlige populationsmekanismer.
 - Antibiotikaresistens indsplejset som markør, og hvor der er  

 risiko for, at gener for resistens mod antibiotika kan overføres til andre  

 planter, dyr eller mennesker.
- Ændring i indholdet af næringsstoffer eller andre funktionelle  

 stoffer.
Eftersom der kun skal små ændringer i en enkelt aminosyre i et  

 protein til at fremkalde Creutzfeldt-Jakobs sygdom, er det betænkeligt at  

 ændre i planternes stofsammensætning.
Allergier kræver også kun små ændringer  

 i fødevareindholdet for at blive fremkaldt.
 - Længere holdbarhed, som kan betyde forringelser i nærings- og  

 vitaminindhold.
 - Resistens over for virus- og bakteriesygdomme, hvilket vil fremme  

 planternes konkurrencedygtighed.
 Der er risiko for spredning af denne egenskab til naturen generelt.
Hertil kommer den generelle usikkerhed om, hvad det betyder for mennesker  

 over længere tid at indtage gensplejsede mekanismer som basisfødevarer, og  

 hvilke effekter det kan give omkring allergi og andre sygdomme.
Det kan ingen  

 svare sikkert på i dag.
Enhedslisten ser derfor med stor bekymring på udbredelsen af gensplejsede  

 afgrøder.
Det er ikke en langsom og velovervejet proces, det er et forsøg med  

 hele verden som forsøgscenter, der som en lavine vælter ind over os i de  

 kommende vækstsæsoner.
Nu er kapløbet mellem koncerner og myndigheder  

 startet, og for koncernerne drejer det sig om at få indløst forventningerne  

 til de milliardinvesteringer, der i det sidste årti er anvendt på at udvikle  

 gensplejsede sorter, ofte som mage til et af deres egne pesticider.
For de bioteknologiske koncerner er det vigtigt at få udbredt gensplejsede  

 produkter globalt, inden modstanden bliver for stor, for på denne måde at få  

 verden til at resignere over for gensplejsning.
Risikoperspektivet i  

 udbredelsen af de gensplejsede afgrøder er, at deres gener gennem  

 pollenspredning og overlevelse i markernes frøbank i løbet af nogle  

 vækstsæsoner vil blive en del af enhver pose udsæd.
Imens står videnskaben og udtaler sig med forbehold i risikovurderinger og  

 høringssvar til godkendelsesansøgningerne fra statens styrelser, direktorater  

 og forskningsinstitutioner.
Udtryk som »overvejende sandsynligt«,  

 »kun ringe risiko« og lignende gradbøjninger anvendes, når  

 risikomomenter beskrives.
 Presset på myndighederne for at godkende de gensplejsede afgrøder er  

 stort, da det kan forventes, at størstedelen af ansøgningerne vil blive  

 godkendt i EU-systemet, hvorefter Danmark kun har den mulighed tilbage, at vi  

 kan påpege sundhedsmæssige problemer, hvilket ofte ikke er muligt, da  

 modstanden primært går på produktionssystemet.
Problemer med den nuværende mærkningsordning og kommende EU-krav Den midlertidige danske mærkning, som skal påføres de (måske) gensplejsede  

 fødevarer, giver ikke en dækkende mærkning, men en mærkning med væsentlige  

 mangler:
- De gensplejsede råvarer bliver - som vi ser det for sojabønnerne -  

 »fortyndet« med ikkegensplejsede bønner af eksportøren.
Resultatet  

 bliver, at mærkning med »kan indeholde genmodificerede organismer«  

 reelt kommer til at betyde »der er en vis risiko for, at sojaen i dette  

 produkt er gensplejset«.
 - Den eksisterende (midlertidige) ordning omfatter ikke gensplejsede  

 tilsætningsstoffer.
EU's mærkningsregler i novel-food-forordningen kommer sandsynligvis til at  

 udvande de danske mærkningsregler yderligere.
Det er op til Kommissionen via  

 en komiteprocedure at tage konkret stilling til, om varer fremstillet af  

 gensplejsede afgrøder som tomatketchup og majsmel skal mærkes.
Hvis  

 genmodifikationen alene er foretaget af landbrugsmæssige årsager, f.eks.  

 indsplejsning af pesticidtolerance, skal produkterne ikke mærkes. 80-90 pct.  

 af de ansøgninger, der p.t. foreligger om markedsføring af gensplejsede  

 produkter, omhandler afgrøder, der har indsplejset pestidicidtolerance.
 Det er en kendsgerning, at industrien gennem hamstring af  

 gensplejsningsfrie råvarer afventer EU-reglernes indførelse, da man forventer  

 færre krav om mærkning, end de nuværende midlertidige danske regler tilsiger.
 Selv om mange fødevareproducenter nu således prøver at undgå de  

 gensplejsede råvarer i fødevareproduktionen, vil der næppe gå lang tid, før  

 markedskræfterne med EU's hjælp får producenterne til alligevel at benytte  

 disse råvarer og i øvrigt acceptere den nye teknik, medmindre befolkningens  

 afvisning af gensplejsningen udnyttes positivt ved at tilbyde producenterne  

 et positivt mærke, som de så vil bruge kræfterne på at opnå.
Et gensplejsningsfrit mærke Der er derfor et stort behov for at indføre et statskontrolleret mærke,  

 som kan tildeles fødevarer, hvor det kan dokumenteres, at de ikke er  

 fremstillet af gensplejsede råvarer eller tilsætningsstoffer, og hvor der  

 ikke er indgået gensplejsede produkter i fremstillingsprocessen.
 EU's novel-food-forordning åbner mulighed for mærkning af  

 gensplejsningsfri produkter, og gennem en sådan mærkning vil landmænd bedre  

 kunne undgå gensplejset foder, og forbrugerne blive sikret, at de kan undgå  

 gensplejsning i deres valg af fødevarer.
Selv om der er mange problemer med regelsættet omkring mærkningen af  

 gensplejsede produkter, anbefaler forslagsstillerne alligevel, at denne  

 ordning skal opretholdes parallelt med indførelsen af det gensplejsningsfri  

 mærke.
Om end ringe, har den dog en vis værdi.
 Enhedslisten ønsker med dette forslag at give Folketinget muligheden for  

 at vælge mellem to strategier for mærkning:
 - Den nuværende strategi, som tilsigter at mærke de fødevarer, som (måske)  

 er gensplejsede, eller hvor der er brugt gensplejsede råvarer eller  

 tilsætningsstoffer i processen.
 - Den alternative - her foreslåede - strategi, hvor mærket gives som et  

 positivt kvalitetsmærke, der viser, at denne vare med statsgaranti ikke  

 indeholder gensplejsning under nogen former.
 Et gensplejsningsfrit mærke skal - for at opfylde de nævnte betingelser -  

 omfatte flere forskellige grupper:
 1) Fødevarer, som sælges uden videre forarbejdning, f.eks. tomater og  

 julesalat.
 2) Foderstoffer, f.eks. sojaskrå og -protein, raps og majs.
 3) Tilsætningsstoffer, som indgår i produktion af forarbejdede varer,  

 f.eks. licithin.
 4) Forarbejdede fødevarer, f.eks. pålæg, kager og chips.
 Kun ved gensplejsningsfri mærkning gennem hele fødevaresystemet kan der  

 sikres en mærkning, som giver producenterne tilstrækkelig sikkerhed for, at  

 foderstoffer og råvarer er gensplejsningsfri, og forbrugerne tilstrækkelig  

 sikkerhed for, at varerne på hylderne er gensplejsningsfri.
Det gensplejsningsfri mærke skal være statskontrolleret for at give en høj  

 garanti og for at sikre, at overskridelse af reglerne kan medføre  

 retsforfølgelse.
Forbrugerne vil endvidere have større tillid til et  

 statskontrolleret positivt kvalitetsmærke end til et negativt mærke, som  

 mange vil være interesserede i at omgå.
Ordningen skal i første omgang statsfinansieres, men bør helt heller  

 delvist erstattes af en finansiering via en afgift, som pålægges importører  

 og producenter af (måske) gensplejsede produkter.
Ordningen skal endvidere  

 have et mærke, der er så enkelt, at erhvert barn kan forstå det.
Ordningen skal ses som en parallel til det statskontrollerede Ø-mærke, som  

 fortsat også skal sikres som et gensplejsningsfrit kvalitetsmærke.
Således  

 skal der være statskontrol af, at der ikke i den økologiske produktion er  

 anvendt gensplejsede produkter, og at der ikke indgår gensplejsede produkter  

 i produktionen.
Folketinget har i dagsorden D 39 af 12. december 1996, jf.  

 Folketingets forhandlinger 1996-97, side 2444 og 2472, opfordret regeringen  

 til at arbejde for, at de statslige økologiske regler med tilhørende statslig  

 økologisk kontrolmærkning sikrer, at økologiske varer holdes  

 gensplejsningsfri.
Der er nu indgået en frivillig aftale mellem  

 Plantedirektoratet og foderstoffirmaerne om, at de vil fremskaffe  

 certificeret gensplejsningsfrit foder.
Dette er en stor hjælp, når  

 produktionen af vegetabilske og animalske gensplejsningsfri varer skal  

 kontrolleres - ikke alene i den økologiske produktion, men også i forbindelse  

 med et eventuelt gensplejsningsfrit mærke.
Procedurerne er så at sige  

 allerede på plads.
Skriftlig fremsættelse Bent Hindrup Andersen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af et statskontrolleret  

 kvalitetsmærke for gensplejsningsfrie fødevarer, tilsætningsstoffer,  

 foderstoffer og andre landbrugsprodukter som supplement til et  

 gensplejsningsfrit Ø-mærke.
(Beslutningsforslag nr.
B 120).
