Beretning afgivet af Social-, Indenrigs- og Børneudvalget den 20. september 2018 Beretning over Forslag til folketingsbeslutning om sociale akuttilbud til borgere med psykiske lidelser, der bor i egen bolig [af Stine Brix (EL) og Pernille Skipper (EL)]:
1. Udvalgsarbejdet Beslutningsforslaget blev fremsat den 23. marts 2018 og var til 1. behandling den 23. maj 2018. Beslutningsforslaget blev efter 1. behandling henvist til behandling i Social-, Indenrigs- og Børneudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til børne- og socialministeren til skriftlig besvarelse, som denne har besvaret.
2. Politiske bemærkninger Et flertal i udvalget (S, DF, EL, ALT, RV og SF) konstaterer, at evalueringen af de to satspuljeprojekter om afprøvning og udbredelse af sociale akuttilbud til mennesker med psykiske lidelser, »Forsøg med akuttilbud til mennesker med sindslidelse« og  »Udbredelse af sociale akuttilbud til mennesker med psykiske lidelser i egen bolig«, har vist gode resultater.
På den baggrund har Folketinget ændret loven, så det fra den 1. januar 2018 er muligt for kommuner at oprette og drive sociale akuttilbud.
 Flertallet anmoder ministeren om at opfordre kommunerne til at benytte sig af muligheden for at oprette sociale akuttilbud  eventuelt i samarbejde med andre kommuner  til gavn for borgere med psykiske lidelser.
 Flertallet konstaterer desuden, at regeringen har annonceret en udviklingsplan for psykiatrien i efteråret 2018, og opfordrer i den anledning regeringen til at inkludere sociale akuttilbud i handlingsplanen og at foreslå initiativer, som kan udbrede de sociale akuttilbud til flere kommuner, så det sikres, at alle borgere har lige adgang til hjælp, omsorg og rådgivning i forbindelse med akut psykisk krise.
 P.u.v.
