Medlem som var beskæftiget i større international virksomhed med dansk afdeling anset for selvstændig erhvervsdrivende, medlemmet var partner og ejede en mindre del af aktiekapitalen, direktoratet havde behandlet spørgsmålet om ophør i beskæftigelse efter regler alene gældende for lønmodtagere Arbejdsmarkedets Ankenævn har behandlet Deres klage på møde den 3. juli 2008.
Ankenævnet traf denne A F G Ø R E L S E De anses for selvstændig erhvervsdrivende i Deres virke i xxx.
 Ankenævnet ændrer således Arbejdsdirektoratets afgørelse af den 8. januar 2007, for så vidt vurderingen af karakteren af Deres arbejde.
 Ankenævnet hjemviser derfor sagen til fornyet behandling i direktoratet, som skal tage stilling til konsekvensen af Deres opsigelse af samarbejdet i xxx og dermed ophør med beskæftigelse i firmaet.
B E G R U N D E L S E Ankenævnet har lagt til grund, at  De frem til den 30. april 2006 var beskæftiget som direktør/partner/statsaut. revisor i xxx i Danmark,  De ejede under 0,80 % af aktiekapitalen,  xxx i USA i 2003 meldte ændrede uafhængighedsregler ud,  disse regler skulle implementeres i xxx i Danmark,  De i september 2003 betinget godkendte de ændrede regler,  koncernledelsen i Danmark i februar 2005 besluttede som en konsekvens af det udmeldte fra USA, at partnere og nærtstående ikke som tidligere måtte eje investeringsbeviser og obligationer i realkreditinstitutioner, hvor xxx var revisor,  De herefter afhændede investeringsbeviser, som De og Deres ægtefælle havde erhvervet i forbindelse med pensionsopsparing,  De fik et økonomisk tab som konsekvens af afhændelsen,  der herefter var en løbende korrespondance mellem Dem og koncernledelsen om ændringen,  ændringen af xxxs uafhængighedspolitik endvidere medførte, at Deres indehaverkontrakt skulle ændres.
De kunne ikke acceptere den ændrede bestemmelse om virksomhedens uafhængighedspolitik,  De derfor ikke underskrev den nye kontrakt,  koncernledelsen herefter skrev til Dem, at rådet (partnergruppen) ville forvente, at de fratrådte med henblik på at gå på pension, hvis De ikke ville underskrive den nye indehaverkontrakt, og  De herefter opsagde samarbejdet pr. 30. april 2006.
Direktoratet har behandlet Deres sag efter reglerne om selvforskyldt ledighed som følge af ophør i et ansættelsesforhold.
Det må på denne baggrund lægges til grund, at direktoratet har anset Deres beskæftigelse i xxx som lønmodtagerarbejde.
 Ankenævnet er ikke enig i denne betragtning.
 Ankenævnet finder, at Deres beskæftigelse i xxx skal anses som selvstændig virksomhed.
Ankenævnet har i denne forbindelse lagt vægt på, at  De var medejer og indehaver/partner, De efter det oplyste ejede ca. 0,80 % af aktiekapitalen,  De ifølge indehaver-/partnerkontrakt med 6 måneders varsel kunne bringe samarbejdet til ophør, ligesom  partnerrådet, som De selv var medlem af, med tilslutning fra 75% af indehaverne med mindst 6 måneders varsel kunne kræve, at en indehaver skulle bringe sit virke i xxx til ophør og afhænde sine anparter i xxx,  De ligeledes ifølge kontrakten ikke var i noget ansættelsesforhold til nogen del af xxx, og  kontraktsforholdet således ikke var omfattet af ansættelsesretlig lovgivning, herunder funktionærloven, og  De således, uanset at De ifølge kontrakten havde 5 ugers ferie, ikke var omfattet af ferieloven mv.
 Ovennævnte forhold er baggrunden for, at ankenævnet efter en konkret vurdering finder, at Deres virke i xxx skal anses for selvstændig erhvervsvirksomhed.
 Ankenævnet skal for god ordens skyld bemærke, at ankenævnet ikke har taget stilling til, om der efter reglerne skal anses for at være tale om hoved- eller bibeskæftigelse.
Da direktoratet ikke har truffet afgørelse på dette grundlag i forbindelse med Deres opsigelse af samarbejdet i xxx, har ankenævnet ikke kompetence til at træffe afgørelse om, konsekvensen af Deres opsigelse af samarbejdet.
Dette spørgsmål hjemvises som anført til direktoratet, som skal træffe afgørelse herom.
R E G L E R Ankenævnet henviser til  § 53, stk. 2, litra a, og stk. 8, i lov om arbejdsløshedsforsikring mv., jf. lovbekendtgørelse nr. 874 af 11. september 2005, og  § 2, stk. 1-4, i Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsløshedskasse Arbejdsdirektoratet, Stormgade 10, Postboks 1103, 1009 København K.
Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
 § 53.
Stk. 2. Retten til at opnå dagpenge i de i § 55, stk. 1, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, ..
 Stk. 8. Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler om anvendelsen af stk. 2-4 og 6-7, herunder regler om, at timer, for hvilke der er udbetalt løn, kan indgå i beregningen af beskæftigelseskravet.
Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed § 2. Selvstændig virksomhed drives ved beskæftigelse for egen eller ægtefællens regning og risiko og med det formål at opnå økonomisk udbytte.
Stk. 2. Beskæftigelsen anses altid for selvstændig virksomhed, hvis pågældende 1) har ansat arbejdskraft, 2) har overført beløb til beskatning som medarbejdende ægtefælle, 3) har foretaget varelagernedskrivninger, 4) har foretaget skattemæssige fradrag for driftsudgifter og afskrivning på driftsmidler efter gældende regler for selvstændige erhvervsdrivende, 5) er omfattet af en kollektiv overenskomst som arbejdsgiver eller er medlem af en arbejdsgiverorganisation, eller 6) er omfattet af mindst 2 af forholdene i stk. 3.
Stk. 3. Beskæftigelsen vil som udgangspunkt blive anset for selvstændig virksomhed, hvis pågældende1) eller virksomheden er momsregistreret, eller ydelsen faktureres med tillæg af moms, 2) skattemæssigt angiver over-/underskud af selvstændig virksomhed, 3) på selvangivelsen for et givet indkomstår har tilkendegivet, at indkomsten ønskes beskattet efter virksomhedsskatteloven, eller 4) er deltager i et interessentskab.
 Stk. 4. I øvrige tilfælde foretages en konkret vurdering efter stk. 1.
