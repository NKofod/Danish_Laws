Ankestyrelsens principafgørelse O-60-88 om kapitalpension - selvstændig erhvervsdrivende - daginstitution - opholdsbetaling - indtægtsberegning - skattetekniske fradrag Resume:
 Fradrag i indtægten af præmiebetaling til en privat oprettet aftale om kapitalpensionsordning fandtes ikke at være et skatteteknisk fradrag i relation til bestemmelsen i § 4, stk. 2 ( nu§ 10), i Socialministeriets bekendtgørelse om betaling for ophold i daginstitutioner m.v. for børn.
 Betaling for daginstitutionsophold for en kvindes barn skulle derfor beregnes, efter at der i kvindens indtægt var sket fradrag for indbetaling til kapitalpension.
 Der blev ved afgørelsen lagt vægt på, at indbetalingen fandtes at være et indkomstfradrag, at kvinden var selvstændig, og at indbetaling på kr. 25.000 årligt var den eneste pensionsopsparing, hun havde.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 637 af 27. september 1989 - § 73 Sagsfremstilling:
En kvinde K søgte den 2. april 1987 om friplads i børnehave for sit barn.
Det sociale udvalg bevilgede 32% friplads på grundlag af en husstandsindkomst på 103.502 kr.
Socialudvalget fandt ikke grundlag for ved beregningen af fripladsen at godkende et fradrag i indtægten på 25.000 kr. vedrørende indbetaling til kapitalpension, idet udvalget anså fradraget for at være af skatteteknisk art.
 K's revisor indankede socialudvalgets afgørelse for amtsankenævnet.
 Amtsankenævnet ændrede det sociale udvalgs beslutning om at medtage 25.000 kr., som K årligt indbetalte til kapitalpension, i beregningsgrundlaget for daginstitutionsbetaling.
 Amtsankenævnet fandt, at betalingen for daginstitutionsopholdet skulle beregnes, efter at der i indtægten var sket fradrag for dette beløb, da der ikke var tale om et specielt skatteteknisk fradrag.
 Amtsankenævnet lagde vægt på, at indbetalingen til kapitalpension var et indkomstfradrag, at K var selvstændig, og at indbetalingen på 25.000 kr. årligt var den eneste pensionsopsparing K havde.
 Afgørelsen var indanket af det sociale udvalg.
 Afgørelse:
 Ankestyrelsen finder ikke, at fradrag i indtægten af præmiebetaling til en privat oprettet aftale om kapitalpensionsordning kan anses for at være et skatteteknisk fradrag.
 Ankestyrelsen tiltræder amtsankenævnets afgørelse med den af nævnetgivne begrundelse.
