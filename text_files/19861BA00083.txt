Nr BSF 83 Forslag til folketingsbeslutning om enkeltpersoners adgang til at overtage  

 lejemål Fremsat af Pelle Voigt (SF) Leif Hermann (SF) Ruth Olsen (SF) Ebba Strange  

 (SF) den 14. januar 1987 Folketinget opfordrer regeringen til snarest at fremsætte lovforslag, der indebærer:
1. At ejere af ejendomme, hvor der har stået lejemål tomme i mere end 9 måneder, ikke kan modsætte sig, at personer tager disse lejemål i brug.
2. At de pågældende nye lejere nyder beskyttelse i henhold til lejelovgivningen.
3. At huslejen for disse lejemål ikke overstiger de dokumenterede merudgifter, den nye lejers overtagelse af lejemålet medfører.
BEMÆRKNINGER TIL LOVFORSLAGET I snart mange år har der især i Københavnsområdet været en del husbesættelser af ejendomme.
Besættelserne har haft udspring i, at det har været svært for unge at skaffe sig en bolig, de kan betale, samtidig med at ejendomme, der kunne bruges til boliger for unge, har fået lov til at stå tomme i årevis.
Denne stadige provokation fra ejernes side over for en ungdom, der ikke er i stand til at skaffe sig en ungdomsbolig på normal vis, har ført til selvtægt - en selvtægt, som har støtte og forståelse langt ind i den øvrige befolknings rækker.
Det er forslagsstillernes håb, at man med dette forslag vil kunne sikre, at der ikke står boliger tomme gennem længere tid, samtidig med at der vil ske en afdramatisering af den senere tids uroligheder omkring ungdomsboliger.
Det er vor opfattelse, at samfundet - og herunder politiet ikke vil kunne være interesseret i at skulle ud i ganske alvorlige sammenstød med unge mennesker, fordi f.eks. en entreprenør gennem længere tid har ladet en ejendom stå tom.
Den lange frist på 9 måneder, før indflytning efter dette forslag kan foretages, er givet for at sikre, at ejendomme, der ellers er gode, ikke skal nedrives af frygt for overtagelse efter de her foreslåede bestemmelser, fordi der ikke kan skaffes håndværkere til den nødvendige istandsættelse.
Med vedtagelsen af Socialistisk Folkepartis forslag vil man opnå en tilskyndelse til, at ejerne får udnyttet de tomme boliger, samtidig med at man opnår at få afkriminaliseret en handling, som er fremprovokeret, og som i fordelingsmæssig henseende er hensigtsmæssig.
HUSLEJEN I DE LEJEMÅL, DER OVERTAGES Hele forslaget ville naturligvis ikke have den nødvendige virkning på udlejers lyst til at gøre ejendommene beboelige og til at udleje, hvis der blot kunne fastsættes en vilkårlig husleje.
Derfor foreslås det, at udlejeren skal have den indtægt, vedkommende hidtil har haft på lejemålet, og selvfølgelig ikke skal have merudgifter ved at have fået en lejer.
Lejer skal følgelig kun afholde de ekstra udgifter, denne påfører ejeren ved at bebo lejligheden.
LEJERENS RETTIGHEDER For at sikre lejeren rimelige vilkår dækkes denne ved indflytningsøjeblikket af lov om leje og boligreguleringsloven.
