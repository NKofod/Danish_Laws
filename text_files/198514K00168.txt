Nr BTL 168 Betænkning over Forslag til lov om om ændring af lov om radio- og  

 fjernsynsvirksomhed (Lokal radio- og fjernsynsvirksomhed)   

 Nr L 168 1985-86, 1. samling Blad nr 1157 Afgivet af kulturudvalget Afgivet: 19860530 Udvalget har behandlet lovforslaget i nogle møder og har herunder stillet spørgsmål til ministeren for kulturelle anliggender, som denne har besvaret dels skriftligt, dels i samråd.
Udvalget har endvidere modtaget mundtlige og/ eller skriftlige henvendelser fra:
Danmarks Radio - Båndværkstedet, Dansk Journalistforbund, Lassen Ricard, advokatfirma, Radio Aarhus, Rådet for større Radiosikkerhed og TV-3.
Som begrundelse for at afgive beretning ønsker et mindretal (det konservative folkepartis, venstres, det radikale venstres og kristeligt folkepartis medlemmer af udvalget) at anføre:
Under behandlingen af lovforslaget har ministeren for kulturelle anliggender den 14. maj 1986 i folketinget fremsat et forslag til lov om forlængelse af forsøg med lokal fjernsynsvirksomhed (L 267). Efter sidstnævnte lovforslag sker der en forlængelse af de igangværende lokale TV-forsøg med 1 år ud over den forlængelse indtil 30. september 1986, som fremgår af lov nr. 172 af 25. marts 1986.
Det fremgår, at formålet med denne forlængelse er at skabe mulighed for, at der kan gennemføres nærmere undersøgelser af det økonomiske grundlag og de organisatoriske former inden for lokal radio- og fjernsynsvirksomhed.
Man har i denne forbindelse fundet det ønskeligt at få en nærmere belysning af, hvilken rolle reklamefinansiering vil kunne spille, samt af konsekvenserne af en stramning af reglerne om offentlig bortlodning (bingo).
Herudover har man fundet det ønskeligt, at der i samarbejde med repræsentanter for dagspressen sker en belysning af denne placering i lokal radio- og fjernsynsvirksomhed.
Også organisationernes placering i denne virksomhed skal indgå i undersøgelserne.
Der sker ikke efter det nye lovforslag nogen yderligere forlængelse af de igangværende lokale radioforsøg.
På radioområdet gælder den permanente ordning, som er indeholdt i lov nr. 589 af 19. december 1985, idet der i henhold til lov nr. 172 af 25. marts 1986 sker en afvikling af de gældende forsøgstilladelser i takt med, at der udstedes tilladelser i de lokale nævn inden for den permanente ordning.
Under et samråd har ministeren blandt andet orienteret udvalget om, hvor langt man er nået med hensyn til indførelsen af den permanente ordning for lokal radiovirksomhed.
Det blev i denne forbindelse oplyst, at det i henhold til loven af ministeren nedsatte centrale udvalg har påbegyndt sin virksomhed.
Der skønnes at være udsigt til, at man i løbet af juni måned 1986 vil kunne give de kommuner, der foreløbig har rapporteret om ønsker om lokal radiovirksomhed, underretning om, hvilke frekvensmæssige muligheder der for tiden er til stede for at imødekomme disse ønsker.
På dette grundlag vil de pågældende lokale nævn herefter kunne tage stilling til de indkomne ansøgninger.
Specielt har ministeren vedrørende forståelsen af lovens bestemmelse om, at flere kommuner kan nedsætte et fælles nævn, redegjort for, at det i lyset af de indhøstede erfaringer er hensigten i videst muligt omfang at lægge vægt på kommunalbestyrelsernes ønsker om at oprette fælles nævn, så længe der ikke bliver tale om programvirksomhed af regional karakter - det vil sige programvirksomhed, der er bestemt for et amt eller større områder - idet en sådan programforsyning falder uden for lovens bestemmelser om lokal radiovirksomhed.
Et andet mindretal (socialdemokratiets og socialistisk folkepartis medlemmer af udvalget) beklager, at udvalgets flertal ikke har villet afgive betænkning, således at loven om lokal radio- og fjernsynsvirksomhed kunne vedtages i denne samling.
Mindretallet mener, at det er udenomssnak, når regeringen ønsker nye undersøgelser igangsat.
Disse undersøgelser er kun nødvendiggjort på grund af uenigheden mellem regeringspartierne og det radikale venstre.
I den mellemliggende tid er der en væsentlig risiko for, at de igangværende TV-forsøg udsultes, og efter folketingsflertallets afvisning af økonomisk støtte til lokal radiovirksomhed er der også en stor alvorlig risiko for, at gode lokale radiostationer ikke har økonomi til at fortsætte i den generelle lokale radioordning.
Generelt er regeringens forhalingspolitik et forsøg på at begrænse ytringsmulighederne, indtil regeringen kan få sin mærkesag om reklamefinansiering af lokal radio- og fjernsynsvirksomhed igennem i folketinget.
 P.u.v.
