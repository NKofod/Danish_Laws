I henhold til justitsministeriets bekendtgørelse nr. 330 af 21. juni 1977  

 om køretøjers største bredde, længde, vægt og akseltryk, må et køretøj  

 hverken i belæsset eller ubelæsset stand have en bredde, der overstiger 2,5  

 m.
For vogntog bestående af en bil med sættevogn er den største tilladte  

 længde 15,5 m, mens største tilladte længde for vogntog bestående af et  

 motordrevet køretøj med påhængsvogn eller påhængsredskab er 18 m.
 Justitsministeriet har gennem nogen tid tilladt, at der ved gennemførelsen  

 af politiets færdselskontrol med visse udenlandske køretøjer er accepteret  

 mindre tolerancer i forbindelse med bredde- og længdebestemmelserne.
 Imidlertid har EF's Ministerråd den 19. december 1984 vedtaget et direktiv  

 om vægt, dimensioner og visse andre tekniske data for visse  

 landevejskøretøjer (85/3/EØF). Direktivets bestemmelser om største bredde,  

 længde og højde er i overensstemmelse med de gældende danske dimensioner, og  

 direktivet knytter ingen tolerancer til disse dimensioner.
 Justitsministeriet har på den baggrund besluttet, at den ovennævnte  

 lempelige praksis skal bringes til ophør med udgangen af juni måned 1985.
 Justitsministeriet anmoder derfor om, at den fremtidige administration af  

 bestemmelserne om køretøjers største bredde, længde og højde, efter den 1.  

 juli 1985 udføres i overensstemmelse med bestemmelserne i bekendtgørelse nr.  

 330 af 21. juni 1977.
 P.M.V.
 E.B.
B.O.
Jespersen Til politiet og statens bilinspektion.
