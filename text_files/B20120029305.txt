 Bekendtgørelse om tilskud til biogasanlæg m.v.
 I medfør af § 3, jf. § 2, nr. 2, litra a, nr. 5, litra a, nr. 6, litra a, § 5, stk. 1, § 6, stk. 3, § 7, stk. 4, og § 11, stk. 4, i lov nr. 316 af 31. marts 2007 om udvikling af landdistrikterne (landdistriktsloven) fastsættes:
Kapitel 1 Ordningens indhold og formål § 1. Formålet med ordningen er at fremme udnyttelsen af husdyrgødning til energiformål.
§ 2. NaturErhvervstyrelsen kan inden for de afsatte bevillingsmæssige rammer give tilsagn om tilskud til projekter om 1) etablering eller udvidelse af biogas fællesanlæg, 2) etablering eller udvidelse af biogas gårdanlæg på økologiske eller på konventionelle bedrifter og 3) etablering af supplerende investeringer på primære bedrifter, herunder nødvendige anlæg og teknologier til opbevaring eller oparbejdning af husdyrgødning samt anden biomasse.
 § 3. Ordningen er anmeldt i henhold til Kommissionens Forordning (EF) nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning).
Kapitel 2 Definitioner § 4. Ved biogas fællesanlæg forstås i denne bekendtgørelse anlæg til produktion af biogas fra biomasse primært bestående af husdyrgødning fra flere bedrifter.
Fællesanlægget skal ejes og drives af en selvstændig juridisk enhed.
Stk. 2. Ved biogas gårdanlæg forstås i denne bekendtgørelse anlæg til produktion af biogas fra biomasse primært bestående af husdyrgødning.
Gårdanlægget skal ejes og drives af op til fem økologiske bedrifter i forening eller op til fem konventionelle bedrifter i forening.
 Stk. 3. Ved udvidelse af et biogasanlæg forstås i denne bekendtgørelse udvidelse af biogasanlæggets reaktorkapacitet.
Stk. 4. Ved små og mellemstore virksomheder forstås i denne bekendtgørelse virksomheder, der er omfattet af definitionen af små og mellemstore virksomheder, jf.
Kommissionens henstilling af 6. maj 2003, om definitionen af mikrovirksomheder, små og mellemstore virksomheder.
 Stk. 5. Ved en bedrift forstås i denne bekendtgørelse en landbrugs- eller gartneribedrift.
 Stk. 6. Ved en økologisk bedrift forstås i denne bekendtgørelse en bedrift, der er autoriseret af NaturErhvervstyrelsen til økologisk jordbrugsproduktion, eller som er omfattet af en ansøgning herom.
 Stk. 7. Ved afholdte udgifter forstås i denne bekendtgørelse, at der er indgået en bindende aftale mellem tilsagnshaver og leverandør om levering af en vare eller en tjenesteydelse.
 Stk. 8. Ved biomasse forstås i denne bekendtgørelse husdyrgødning og andet organisk materiale.
Kapitel 3 Administration Kontrol § 5. NaturErhvervstyrelsen forestår den fysiske og den administrative kontrol samt den efterfølgende regnskabskontrol i henhold til denne bekendtgørelse.
 Stk. 2. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Ansøgning om tilsagn om tilskud § 6. Ansøgning om tilsagn om tilskud skal indsendes på et særligt skema, der fås på NaturErhvervstyrelsens hjemmeside eller ved henvendelse til NaturErhvervstyrelsen.
 Stk. 2. Ansøgning om tilsagn om tilskud kan indsendes fra den 1. juni 2012 og skal være modtaget i NaturErhvervstyrelsen senest den 15. august 2012.
 Stk. 3. NaturErhvervstyrelsen kan fastsætte yderligere ansøgningsperioder, der offentliggøres på NaturErhvervstyrelsens hjemmeside senest fire uger før ansøgningsperiodens start.
 Stk. 4. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 7. NaturErhvervstyrelsen kan give afslag eller delvist afslag for ansøgninger, hvis NaturErhvervstyrelsen vurderer, at effekten af det ansøgte projekt ikke i tilstrækkeligt omfang bidrager til at opfylde formålet med ordningen, at effekten af det ansøgte projekt ikke er tilstrækkelig set i forhold til projektets samlede udgifter, eller at de anslåede tilskudsberettigede udgifter ikke er rimelige.
Stk. 2. Forud for ansøgningsperioden offentliggør NaturErhvervstyrelsen indikative, beløbsmæssige rammer for de enkelte indsatsområder, jf. § 2. Hvis de indikative, beløbsmæssige rammer ikke giver mulighed for at imødekomme alle ansøgninger, foretager NaturErhvervstyrelsen en prioritering af ansøgningerne.
Ved prioritering af ansøgningerne lægges vægt på følgende i den anførte rækkefølge:
1) Projektets samlede tilskudsberettigede udgifter i forhold til projektets kapacitet.
Ved beregning af projektets kapacitet lægges vægt på:
 a) For biogasanlæg:
i) Antal tons husdyrgødning, der årligt behandles, og sekundært ii) forventet antal m3 biogas baseret på husdyrgødning, der årligt produceres.
 b) For supplerende investeringer:
 i) Graden af opkoncentration af husdyrgødning på bedriften og den mængde husdyrgødning, der skal leveres til biogasanlægget, beregnet ud fra antal dyreenheder på bedriften.
2) Hvor fremskredent projektet er i forhold til opnåelse af de nødvendige tilladelser fra offentlige myndigheder.
Hvor det er relevant for det enkelte projekt, lægges der vægt på følgende i den anførte rækkefølge:
 a) Byggetilladelse er udstedt.
 b) Miljøgodkendelse er udstedt.
 c) Anlæg er godkendt efter biproduktforordningen.
 d) Lokalplan med biogasanlæg er vedtaget og offentliggjort.
 e) Lokalplan og miljøvurdering er godkendt på byrådsmøde.
 f) VVM-tilladelse er udstedt.
 g) Kommuneplantillæg er godkendt i byrådet.
 h) Idéfase og VVM-pligt er annonceret.
 i) Afgørelse om VVM-pligt er truffet.
 j) Annoncering og offentliggørelse af VVM-pligt er sket.
 k) Endeligt vedtaget temaplan eller kommuneplan er offentliggjort.
 l) Temaplan- eller kommuneplanforslag er offentliggjort inklusiv miljørapport med miljøvurdering.
 m) Temaplan- eller kommuneplanforslag er vedtaget i byrådet.
 n) Miljøvurdering/miljørapport er udarbejdet.
 o) Beslutning om at udarbejde temaplan er vedtaget i byrådet.
 p) Indsamling af data vedrørende varmeværker, biomassegrundlag mv. er udarbejdet.
 q) Intet kan p.t. præciseres.
 3) Effekten som opnås ved en gennemførelse af det enkelte projekt inden for følgende områder:
 a) Skabelse og sikring af arbejdspladser.
 b) Styrkelse af konkurrenceevnen.
 c) Bidrag til reduktion af drivhusgasser og lugtgener.
 d) Bidrag til reduktion af næringsstofudvaskning.
 e) Bidrag til omlægning til grøn energi.
 f) Bidrag til udvikling af det geografiske område eller det faglige område, herunder sikring af et robust produktionsmiljø.
 4) Om projektet indgår i sammenhæng med lokale eller regionale tiltag, herunder projekter indstillet af lokale aktionsgrupper eller de regionale vækstfora, og om projekterne har sammenhæng med andre statslige indsatser.
 Stk. 3. Ansøgning om tilsagn om tilskud til projekter om etablering eller udvidelse af biogasanlæg prioriteres herudover ud fra, om der på ansøgningstidspunktet er indgået aftaler om levering af biomasse.
 Stk. 4. Ansøgning om tilsagn om tilskud til projekter om supplerende investeringer prioriteres herudover ud fra følgende kriterier i den anførte rækkefølge:
 1) Om projektet er knyttet til en ansøgning om tilsagn om tilskud til projekter om et biogas fællesanlæg eller et biogas gårdanlæg efter denne bekendtgørelse.
 2) Om projektet er knyttet til et biogasanlæg, der er under etablering eller udvidelse, men som ikke modtager tilskud efter denne bekendtgørelse.
 3) Om projektet er knyttet til et allerede eksisterende biogasanlæg.
 Stk. 5. Uforbrugte midler inden for et indsatsområde kan anvendes inden for andre indsatsområder under denne ordning.
Stk. 6. Til brug for prioriteringen af ansøgninger om tilsagn om tilskud til projekter om biogas fællesanlæg nedsætter NaturErhvervstyrelsen et sagkyndigt udvalg på otte medlemmer, der rådgiver NaturErhvervstyrelsen om tildeling af tilsagn om tilskud.
To medlemmer udpeges af NaturErhvervstyrelsen uden forudgående indstilling, og seks medlemmer udpeges efter indstilling fra Energistyrelsen (ét medlem), Kommunernes Landsforening (ét medlem), Brancheforeningen for Biogas (to medlemmer), Landbrug & Fødevarer (ét medlem) samt Miljøstyrelsen (ét medlem). NaturErhvervstyrelsen udpeger formanden blandt udvalgets medlemmer.
Udvalget vurderer, om de forventede effekter af projektet er realistiske ud fra de modtagne oplysninger om de samlede tilskudsberettigede udgifter og projektets kapacitet.
Det sagkyndige udvalg kan rådgive NaturErhvervstyrelsen om tildeling af tilsagn om tilskud til projekter om biogas gårdanlæg og projekter om supplerende investeringer, hvis NaturErhvervstyrelsen vurderer, at der er behov herfor.
Kapitel 4 Generelle betingelser for tilsagn om tilskud § 8. Det er en betingelse for tilsagn om tilskud til projekter, at 1) ansøgers tilskudsberettigede udgifter beløber sig til mindst 300.000 kr., 2) ansøger afgiver de oplysninger, NaturErhvervstyrelsen anmoder om til brug for sagsbehandlingen, 3) ansøger i ansøgningen oplyser, om projektet eller dele heraf er omfattet af EUs udbudsregler eller tilbudslovens regler, 4) ansøger på ansøgningstidspunktet kan sandsynliggøre, at projektets kapacitet vil blive udnyttet, herunder afgiver oplysninger om leverandører af husdyrgødning, 5) tilsagnshaver, i hele perioden hvor betingelserne for tilsagn om tilskud skal være opfyldet, kan dokumentere over for NaturErhvervstyrelsen, at betingelsen i henholdsvis § 11, stk. 1, § 15, stk. 1, og § 16, stk. 1, alt efter projekttype, er opfyldt, herunder kan fremvise kontrakter med leverandører af husdyrgødning, 6) tilsagnshaver senest 12 måneder efter tilsagnsdatoen dokumenterer over for NaturErhvervstyrelsen, at projektet er igangsat, og at mindst 10 pct. af de tilskudsberettigede udgifter er betalt, jf. dog § 20, stk. 2, 7) projektet er afsluttet senest 36 måneder fra tilsagnsdatoen, dog senest den 1. august 2015, 8) projektet opretholdes i en periode på mindst tre år fra den dato, hvor projektet senest skal være afsluttet, dog mindst fem år fra tilsagnsdatoen, 9) udbetalingsanmodninger med tilhørende regnskabsbilag holdes tilgængelige i fem år regnet fra datoen for slutudbetaling af tilskud, 10) anmodning om slutudbetaling og afsluttende projektrapport er modtaget rettidigt i NaturErhvervstyrelsen, jf. § 30, 11) tilsagnshaver sikrer, at kontrolmyndigheden har adgang til det område, projektet er etableret på, i forbindelse med kontrol, og 12) tilsagnshaver, hvis projektet er omfattet af en kontrakt, der er omfattet af EUs udbudsregler eller tilbudslovens regler, holder dokumenter, som dokumenterer, at EUs udbudsregler eller tilbudslovens regler er overholdt, tilgængelige i mindst fem år fra datoen for afsluttende udbetaling.
Stk. 2. Tilsagnshaver kan indgå kontrakter med leverandørselskaber om levering af husdyrgødning.
I de tilfælde skal tilsagnshaver sikre, at kontrolmyndigheden har adgang til at kontrollere leverandørselskabets kontrakter med de enkelte leverandører af husdyrgødning, jf. stk. 1, nr. 5.
 Stk. 3. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet.
 § 9. NaturErhvervstyrelsen kan i tilsagnet fastsætte yderligere betingelser for tilsagn om tilskud, herunder at projektet eller dele af projektet skal evalueres af en uafhængig instans.
Kapitel 5 Etablering eller udvidelse af biogas fællesanlæg § 10. Tilsagn om tilskud kan gives til selvstændige juridiske enheder, der ejer og driver et biogas fællesanlæg, eller juridiske enheder, der planlægger at etablere og drive et biogas fællesanlæg.
Særlige betingelser for tilsagn om tilskud § 11. Det er en betingelse for tilsagn om tilskud, at husdyrgødning udgør mindst 75 pct. i gennemsnit pr. år af den biomasse målt i tons, der anvendes til produktionen af biogas.
Stk. 2. Det er en betingelse for tilsagn om tilskud, at biogas fællesanlægget er eller skal være beliggende på en særskilt matrikuleret ejendom i et særligt udpeget område, som fremgår af landdistriktsprogrammet og offentliggøres på NaturErhvervstyrelsens hjemmeside.
Ejendommen, som biogas fællesanlægget er eller skal være beliggende på, må ikke udgøre en jordbrugsbedrift.
 Stk. 3. Det er en betingelse for tilsagn om tilskud, at tilsagnshaver senest i forbindelse med anmodning om udbetaling af tilskud over for NaturErhvervstyrelsen dokumenterer, at anlægget senest ved projektperiodens afslutning er tilsluttet til og afsætter den producerede energi via et kollektivt forsyningsnet.
Tilskudsberettigede projektudgifter § 12. De tilskudsberettigede udgifter kan omfatte 1) udgifter til etablering eller udvidelse af biogasanlægget, herunder til nødvendige drifts- og administrationsbygninger samt lager- og modtagefaciliteter for gas og biomasse, 2) udgifter til materiel til opkoncentration af biomasse samt efterbehandling af afgasset biomasse, 3) udgifter til honorar til arkitekt, ingeniør og anden konsulentbistand og 4) udgifter til udstyr, der efter NaturErhvervstyrelsens vurdering er en nødvendig forudsætning for udnyttelse af biogassen.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for projektets gennemførelse.
§ 13. De tilskudsberettigede udgifter kan ikke omfatte 1) udgifter hvortil der gives andre EU-tilskud, 2) udgifter til køb af brugt udstyr og brugt materiel, 3) udgifter til leje og leasing af udstyr og materiel, 4) moms, med mindre denne endeligt bæres af tilsagnshaver, 5) finansierings- og pengeinstitutomkostninger, 6) udgifter i form af naturalydelser, som omhandlet i artikel 54 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL), 7) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 8) køb af jord, besætninger, planter og produktionsrettigheder, 9) udgifter til etablering af faciliteter, hvis primære formål er at transportere biomasse fra leverandøren af biomassen og frem til lagerfaciliteter på biogasanlægget, og udgifter til etablering af faciliteter, hvis primære formål er at transportere gas fra biogasanlægget og frem til aftagere af gassen, 10) udgifter som tilsagnshaver har afholdt, inden NaturErhvervstyrelsen har givet tilladelse til at iværksætte projektet, jf. § 6, stk. 4, og 11) simple genanskaffelser.
Kapitel 6 Etablering eller udvidelse af biogas gårdanlæg § 14. Tilsagn om tilskud kan gives til fysiske eller juridiske personer, der som ejer eller forpagter driver en bedrift, og der ejer og driver et biogas gårdanlæg eller planlægger at etablere og drive et biogas gårdanlæg.
 Stk. 2. Producentorganisationer, som defineret i Rådets forordning (EF) nr. 1234/20071), eller medlemmer af en sådan producentorganisation, der i sit operationelle program i medfør af samme forordning har mulighed for at modtage støtte til aktiviteter omfattet af denne bekendtgørelse, eller aktiviteter, der i hovedsagen svarer hertil, kan ikke modtage tilsagn om tilskud.
Særlige betingelser for tilsagn om tilskud til biogas gårdanlæg på økologiske bedrifter § 15. Det er en betingelse for tilsagn om tilskud, at husdyrgødning udgør mindst 50 pct. i gennemsnit pr. år af den biomasse målt i tons, der anvendes til produktionen af biogas.
 Stk. 2. Det er en betingelse for tilsagn om tilskud, at biogas gårdanlægget er eller skal være beliggende på en af de deltagende økologiske bedrifter i et særligt udpeget område, som fremgår af landdistriktsprogrammet og offentliggøres på NaturErhvervstyrelsens hjemmeside.
 Stk. 3. Det er en betingelse for tilsagn om tilskud, at den afgassede biomasse lever op til NaturErhvervstyrelsens gældende regler for økologisk gødning.
Særlige betingelser for tilsagn om tilskud til biogas gårdanlæg på konventionelle bedrifter § 16. Det er en betingelse for tilsagn om tilskud, at husdyrgødning udgør mindst 75 pct. i gennemsnit pr. år af den biomasse målt i tons, der anvendes til produktionen af biogas.
 Stk. 2. Der er en betingelse for tilsagn om tilskud, at biogas gårdanlægget er eller skal være beliggende på en af de deltagende konventionelle bedrifter i et særligt udpeget område, som fremgår af landdistriktsprogrammet og offentliggøres på NaturErhvervstyrelsens hjemmeside.
 Stk. 3. Det er en betingelse for tilsagn om tilskud, at bedriften, hvor biogas gårdanlægget er eller skal være beliggende, i gennemsnit de sidste fem planperioder har haft mindst 100 dyreenheder tilknyttet bedriften.
Tilskudsberettigede projektudgifter § 17. De tilskudsberettigede udgifter kan omfatte 1) udgifter til etablering eller udvidelse af biogasanlægget, herunder til nødvendige lager- og modtagefaciliteter for gas og biomasse, 2) udgifter til materiel til opkoncentration af biomasse samt efterbehandling af afgasset biomasse, 3) udgifter til honorar til arkitekt, ingeniør og anden konsulentbistand og 4) udgifter til udstyr, der efter NaturErhvervstyrelsens vurdering er en nødvendig forudsætning for udnyttelse af biogassen.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for projektets gennemførelse.
§ 18. De tilskudsberettigede udgifter kan ikke omfatte 1) udgifter hvortil der gives andre EU-tilskud, 2) udgifter til køb af brugt udstyr og brugt materiel, 3) udgifter til leje og leasing af udstyr og materiel, 4) moms, med mindre denne endeligt bæres af tilsagnshaver, 5) finansierings- og pengeinstitutomkostninger, 6) udgifter i form af naturalydelser, som omhandlet i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL), 7) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 8) køb af jord, besætninger, planter og produktionsrettigheder, 9) udgifter til etablering af faciliteter, hvis primære formål er at transportere biomasse fra leverandøren af biomassen og frem til lagerfaciliteter på biogasanlægget, og udgifter til etablering af faciliteter, hvis primære formål er at transportere gas fra biogasanlægget og frem til aftageren af gassen, 10) udgifter som tilsagnshaver har afholdt, inden NaturErhvervstyrelsen har givet tilladelse til at iværksætte projektet, jf. § 6, stk. 4, og 11) simple genanskaffelser.
Kapitel 7 Supplerende investeringer på primære bedrifter § 19. Tilsagn om tilskud kan gives til fysiske eller juridiske personer, der som ejer eller forpagter driver en primær bedrift.
 Stk. 2. Producentorganisationer, som defineret i Rådets forordning (EF) nr. 1234/2007, eller medlemmer af en sådan producentorganisation, der i sit operationelle program i medfør af samme forordning har mulighed for at modtage støtte til aktiviteter omfattet af denne bekendtgørelse, eller aktiviteter, der i hovedsagen svarer hertil, kan ikke modtage tilsagn om tilskud.
 Stk. 3. Tilsagn om tilskud kan gives til etablering af nødvendige fortanke, forbehandlingsanlæg mv. på primære bedrifter.
Særlige betingelser for tilsagn om tilskud § 20. Det er en betingelse for tilsagn om tilskud, at ansøger på ansøgningstidspunktet har indgået skriftlig aftale om leverance af husdyrgødning til det biogas fællesanlæg eller biogas gårdanlæg, som den supplerende investering knytter sig til, og at aftalen løber i minimum den periode, den supplerende investering kræves opretholdt, jf. § 8, stk. 1, nr. 8.
Stk. 2. Supplerende investeringer, der knytter sig til et projekt efter denne bekendtgørelse om tilskud til et biogasanlæg, må først igangsættes, når NaturErhvervstyrelsen har givet tilsagnshaver meddelelse om første udbetaling til biogasanlægget.
Betingelsen i § 8, stk. 1, nr. 6, gælder dermed først for supplerende investeringer, efter denne meddelelse er givet.
Tilskudsberettigede projektudgifter § 21. De tilskudsberettigede udgifter kan omfatte 1) udgifter til etablering af fortanke og øvrige leverancefaciliteter for biomasse, 2) udgifter til materiel til opkoncentration af biomasse og 3) udgifter til honorar til arkitekt, ingeniør og anden konsulentbistand.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for projektets gennemførelse.
§ 22. De tilskudsberettigede udgifter kan ikke omfatte 1) udgifter hvortil der gives andre EU-tilskud, 2) udgifter til køb af brugt udstyr og brugt materiel, 3) udgifter til leje og leasing af udstyr og materiel, 4) moms, med mindre denne endeligt bæres af tilsagnshaver, 5) finansierings- og pengeinstitutomkostninger, 6) udgifter i form af naturalydelser, som omhandlet i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL), 7) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 8) udgifter til etablering af faciliteter, hvis primære formål er at transportere biomasse fra stedet, hvor biomassen produceres eller opbevares, og frem til biogasanlægget, 9) udgifter som tilsagnshaver har afholdt, inden NaturErhvervstyrelsen har givet tilladelse til at iværksætte projektet, jf. § 6, stk. 4, og 10) simple genanskaffelser.
Kapitel 8 Beregning af tilskud § 23. Tilskuddet kan udgøre op til 30 pct. af de tilskudsberettigede udgifter.
 Stk. 2. Tilskud til etablering eller udvidelse af biogas fællesanlæg eller biogas gårdanlæg kan dog højst udgøre 7,5 mio. euro pr. anlæg inklusiv tilskudsberettigede udgifter til eventuelle supplerende investeringer i tilknytning til anlægget.
 Stk. 3. Udgifter til honorar til arkitekt, ingeniør og anden konsulentbistand, kan maksimalt udgøre op til 15 pct. af de samlede tilskudsberettigede udgifter.
Stk. 4. NaturErhvervstyrelsen kan nedsætte den samlede værdi af de tilskudsberettigede udgifter for et projekt, hvis styrelsen vurderer, at EUs udbudsregler eller reglerne i tilbudsloven ikke er overholdt.
Tilskuddet vil blive nedsat ud fra en vurdering af art og grovhed af overtrædelsen samt ud fra en vurdering af det økonomiske tab for Den Europæiske Landdistriktsfond for Udvikling af Landdistrikterne (ELFUL), der vurderes af være forbundet hermed.
 § 24. Tilskud til etablering eller udvidelse af biogasanlæg efter denne bekendtgørelse kan kun kombineres med anden offentlig støtte, hvis dette er godkendt af EU-Kommissionen efter passende procedure, og kombinationsmuligheden er indarbejdet i det godkendte danske landdistriktsprogram.
 Stk. 2. Er der på tilsagnstidspunktet givet tilsagn om anden offentlig støtte til de tilskudsberettigede udgifter til etablering eller udvidelse af et biogasanlæg, nedsættes tilskuddet efter denne bekendtgørelse, således at den samlede offentlige støtte maksimalt udgør 45 pct. af de tilskudsberettigede udgifter, dog 55 pct. hvis tilsagnshaver er en mellemstor virksomhed, og 65 pct. hvis tilsagnshaver er en lille virksomhed.
 § 25. Ydes der anden offentlig national støtte i form af garanti, kaution eller lignende til udgifter til etablering af supplerende investeringer, der er tilskudsberettigede efter denne bekendtgørelse, nedsættes tilskud efter denne bekendtgørelse til de nævnte udgifter, således at den samlede offentlige støtte ikke overstiger 40 pct. af de tilskudsberettigede udgifter.
 § 26. Den samlede offentlige støtte må maksimalt udgøre 7,5 mio. euro pr. tilsagnshaver.
Kapitel 9 Ændring af projektet og indtræden i tilsagn § 27. Ændring af et projekt, herunder fristen for projektets afslutning, kan godkendes af NaturErhvervstyrelsen på betingelse af, at ændringen, efter NaturErhvervstyrelsens vurdering, er i overensstemmelse med projektets formål.
Fristen for projektets afslutning kan dog ikke forlænges ud over den 1. august 2015. Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændring af et projekt.
Stk. 3. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
§ 28. NaturErhvervstyrelsen kan efter ansøgning tillade, at en anden, der ifølge henholdsvis §§ 10, 14 og 19, alt efter projekttype, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 10 Udbetaling af tilskud § 29. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal indsendes på et særligt skema og vedlægges en revisorerklæring fra en registreret eller statsautoriseret revisor.
Skema og formular til revisorerklæring fås på NaturErhvervstyrelsens hjemmeside eller ved henvendelse til NaturErhvervstyrelsen.
Stk. 2. Tilskud kan udbetales i to rater samt en slutudbetaling.
Den enkelte rate skal udgøre mindst 20 pct. af det samlede tilsagnsbeløb.
Stk. 3. Det er en betingelse for udbetaling af tilskud, at NaturErhvervstyrelsen har godkendt rateopgørelser.
Ved slutudbetaling er det endvidere en betingelse, at NaturErhvervstyrelsen har godkendt den endelige opgørelse samt afsluttende projektrapport.
Stk. 4. Det er en betingelse for første udbetaling, at tilsagnshaver har indsendt en finansieringsplan til NaturErhvervstyrelsen.
Tilsagnshaver skal oplyse over for NaturErhvervstyrelsen, hvis der sker ændringer i den indsendte finansieringsplan.
Stk. 5. Det er en betingelse for første udbetaling, at de nødvendige tilladelser fra offentlige myndigheder til etablering af projektet er opnået.
Det er en betingelse for slutudbetaling, at alle nødvendige tilladelser fra offentlige myndigheder er opnået.
§ 30. Anmodning om slutudbetaling skal være modtaget i NaturErhvervstyrelsen senest tre måneder efter datoen, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
Anmodning om slutudbetaling skal, udover hvad der kræves efter § 29, stk. 1, være vedlagt afsluttende projektrapport.
Den afsluttende projektrapport skal udfærdiges på et særligt skema, der fås på NaturErhvervstyrelsens hjemmeside eller ved henvendelse til NaturErhvervstyrelsen.
 § 31. Tilskuddet overføres til tilsagnshavers NemKonto.
Kapitel 11 Underretningspligt § 32. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive en erklæring til NaturErhvervstyrelsen om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald af tilsagn eller tilbagebetaling af tilskud efter § 33.
Kapitel 12 Bortfald af tilsagn og tilbagebetaling af tilskud § 33. Tilsagn om tilskud bortfalder, hvis 1) ansøger har afgivet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter landdistriktslovens § 11, stk. 2, 3) tilsagnshaver ikke opfylder sin underretningspligt efter § 32, 4) projektet ikke gennemføres i overensstemmelse med tilsagnet, eller 5) betingelserne for tilsagn om tilskud ikke er opfyldt.
Stk. 2. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetalingen sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
 Stk. 3. Uanset stk. 1 kan NaturErhvervstyrelsen opretholde tilsagnet, selvom betingelsen i § 8, stk. 1, nr. 12, ikke er opfyldt, hvis NaturErhvervstyrelsen vurderer, at den manglende opfyldelse af betingelsen ikke er væsentlig.
Kapitel 13 Force majeure § 34. NaturErhvervstyrelsen anerkender følgende begivenheder som force majeure:
 1) Tilsagnshavers død.
 2) Bortforpagters død.
 3) Tilsagnshavers uarbejdsdygtighed i længere tid.
 4) Ekspropriation, hvis en sådan ekspropriation ikke kunne forudses på tidspunktet for ansøgers modtagelse af tilsagnet.
 5) Ødelæggelse af stalde på bedrifter med aftale om leverance af husdyrgødning til biogasanlægget.
 6) Udbrud af en epizooti eller anden smitsom husdyrsygdom i besætninger på bedrifter med aftale om leverance af husdyrgødning til biogasanlægget, der medfører offentlige indgreb, og som er omfattet af den i medfør af lov om hold af dyr udstedte liste over sygdomme, der bekæmpes, fordi de er af væsentlig samfundsøkonomisk betydning.
 7) En alvorlig naturkatastrofe, der i væsentlig grad berører arealer, der er omfattet af projektet.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure, end de der er nævnt i stk. 1.
Stk. 4. Hvis tilsagnshaver eller dennes dødsbo ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 14 Ikrafttræden § 35. Bekendtgørelsen træder i kraft den 30. marts 2012.
Stk. 2. Bekendtgørelse nr. 1109 af 23. september 2010 om tilskud til investeringer i anlæg til fremstilling af biogas ophæves.
Bekendtgørelsen finder dog fortsat anvendelse for tilsagn, der er givet i medfør heraf, og ansøgninger der er modtaget i NaturErhvervstyrelsen inden den 30. marts 2012.
NaturErhvervstyrelsen, den 27. marts 2012 Pernille Andersen / Marianne Nielsen 1) Rådets forordning (EF) nr. 1234/2007 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen).
