Fremsat den 18. december 2009 af undervisningsministeren (Bertel Haarder) Forslag til Lov om ændring af lov om statens uddannelsesstøtte (SU-loven) (Støtte til særlige kompetenceudvidende forløb for nyuddannede) § 1 I lov om statens uddannelsesstøtte (SU-loven), jf. lovbekendtgørelse nr. 661 af 29. juni 2009, foretages følgende ændringer:
 1. Efter § 1 indsættes:
»§ 1 a.
Nyuddannede, der deltager i kompetenceudvidende forløb efter afsluttet videregående uddannelse, jf. lov om særlige kompetenceudvidende forløb for nyuddannede, kan få støtte efter afsnit II a.« 2. I § 46, stk. 1, indsættes som nr. 3 :
»3) Grundlaget for tildeling, beregning og tilbagebetaling af støtte efter afsnit II a.« 3. Efter § 59 indsættes:
»Afsnit II a Støtte til særlige kompetenceudvidende forløb for nyuddannede Kapitel 13 Støttebetingelser, støtteform, administration og klageadgang § 60. Nyuddannede kan efter ansøgning få støtte til et særligt kompetenceudvidende forløb, når de 1) er indskrevet på og gennemgår et særligt kompetenceudvidende forløb efter afsluttet videregående uddannelse, jf. lov om særlige kompetenceudvidende forløb for nyuddannede, 2) opfylder de betingelser, der følger af § 2 a og regler fastsat i medfør heraf, 3) ikke tidligere har modtaget støtte til et særligt kompetenceudvidende forløb og 4) ikke får anden offentlig støtte, der tilsigter at dække leveomkostningerne.
§ 60 a.
Nyuddannede, der opfylder betingelserne i § 60, kan i op til 6 måneder få støtte i form af et stipendium, der i størrelse svarer til stipendium efter § 8, stk. 1.
 Stk. 2. Sammen med stipendium efter stk. 1 kan der gives støtte i form af:
 1) Lån med et beløb, der i størrelse svarer til studielån efter § 9.
 2) Stipendium som tillæg til nyuddannede, som på grund af varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde, med et beløb, der i størrelse svarer til stipendium efter § 10 a.
 3) Stipendium som tillæg til nyuddannede, der er enlige forsørgere, med et beløb, der i størrelse svarer til stipendium efter § 10 b, stk. 1.
 4) Stipendium som tillæg til nyuddannede, der er forsørgere og bor sammen med en uddannelsessøgende, der modtager SU, med et beløb, der i størrelse svarer til stipendium efter § 10 b, stk. 2.
 5) Supplerende lån til nyuddannede, der er forsørgere, med et beløb, der svarer til supplerende studielån efter § 10 b, stk. 3.
§ 60 b.
Støtte efter § 60 a, stk. 1, gives med enten udeboendesats eller hjemmeboendesats på samme betingelser som stipendium med udeboendesats eller hjemmeboendesats inden for klippekortet, jf. kapitel 5 og regler fastsat i medfør af § 8, stk. 4.
 Stk. 2. Støtte efter § 60 a, stk. 2, nr. 2, gives på samme betingelser som stipendium efter § 10 a og regler fastsat i medfør heraf.
 Stk. 3. Støtte efter § 60 a, stk. 2, nr. 3-5, gives på samme betingelser som stipendium efter § 10 b og regler fastsat i medfør heraf, jf. dog stk. 4.
 Stk. 4. Afgørende for tildeling af støtte efter § 60 a til hele det særlige kompetenceudvidende forløb er den nyuddannedes forhold den 1. i den måned, som den nyuddannede tidligst kan få støtte fra, jf. § 60 d, stk. 3.
§ 60 c.
Lån efter § 60 a, stk. 2, nr. 1 og 5, forrentes og tilbagebetales efter de bestemmelser i kapitel 8 og regler fastsat i medfør heraf, der gælder for studielån og slutlån, jf. § 33, stk. 1.
 Stk. 2. § 33, stk. 2 og 3, og regler fastsat i medfør af § 35, stk. 1, finder tilsvarende anvendelse for det særlige kompetenceudvidende forløb.
§ 60 d.
Styrelsen træffer på baggrund af ansøgning fra den nyuddannede og indberetning fra uddannelsesinstitutionen afgørelse om støtte efter afsnit II a.
 Stk. 2. Styrelsen udbetaler støtten forud i månedlige rater til den nyuddannedes Nemkonto.
Stk. 3. Første månedlige rate af støtten udbetales tidligst fra begyndelsen af den måned, hvor den nyuddannede har ret til støtte, herunder begynder på det særlige kompetenceudvidende forløb.
Hvis forløbet begynder efter den 20. i en måned, udbetales støtte først fra begyndelsen af den følgende måned.
Støtten udbetales dog tidligst fra den måned, hvor ansøgning herom er modtaget på uddannelsesinstitutionen, jf. dog stk. 4.
 Stk. 4. Lån efter § 60 a, stk. 2, nr. 1 og 5, udbetales efter de betingelser, der følger af § 38 c, stk. 1, 1. pkt., og stk. 2, og regler fastsat i medfør af § 38 c, stk. 4. Beløb, der er til disposition, men ikke er udbetalt, bortfalder ved afbrydelse eller afslutning af det særlige kompetenceudvidende forløb og ved støtteårets udgang.
 Stk. 5. Styrelsen kan kræve beløb, der er udbetalt for måneder, hvor den nyuddannede ikke opfylder støttebetingelserne, tilbagebetalt efter § 31 og regler fastsat i medfør heraf.
§ 60 e.
Den nyuddannede skal straks give oplysning til uddannelsesinstitutionen, hvis den pågældende afbryder det særlige kompetenceudvidende forløb.
 Stk. 2. Den nyuddannede skal oplyse sit navn og personnummer ved ansøgning om støtte efter afsnit II a og ved henvendelse til styrelsen i øvrigt.
§ 60 f.
Styrelsen kan hos offentlige myndigheder og institutioner samt private institutioner om de nyuddannede indhente oplysninger, der er nødvendige for tildeling og tilbagebetaling af støtte efter afsnit II a.
 Stk. 2. Styrelsen kan til uddannelsesinstitutionerne og til andre offentlige myndigheder videregive oplysninger om de nyuddannede, der er nødvendige for vejledning om støtte efter afsnit II a.
Stk. 3. Økonomistyrelsen kan hos offentlige myndigheder om låntager indhente oplysninger, der er nødvendige for at administrere krav efter § 36.« § 2 I lov om specialpædagogisk støtte ved videregående uddannelser, jf. lovbekendtgørelse nr. 210 af 1. marts 2007, foretages følgende ændring:
 1. Efter § 4 indsættes:
»§ 4 a.
Specialpædagogisk støtte kan ydes til nyuddannede, der deltager i særlige kompetenceudvidende forløb efter afsluttet videregående uddannelse, jf. lov om særlige kompetenceudvidende forløb for nyuddannede.« § 3 I lov om befordringsrabat til studerende ved videregående udannelser, jf. lovbekendtgørelse nr. 353 af 14. marts 2007, som ændret ved § 33 i lov nr. 551 af 6. juni 2007 og § 3 i lov nr. 208 af 31. marts 2008, foretages følgende ændring:
 1. Efter § 1 indsættes:
»§ 1 a.
Retten til rabat ved køb af abonnementskort omfatter endvidere måneder, hvor den nyuddannede får støtte efter afsnit II a i lov om statens uddannelsesstøtte (SU-loven).« § 4 Stk. 1. Loven træder i kraft den 1. februar 2010 og har gyldighed til og med den 31. januar 2011, jf. dog stk. 2. Lovforslaget kan stadfæstes straks efter vedtagelsen.
 Stk. 2. Loven finder anvendelse for kompetenceudvidende forløb, som den nyuddannede påbegynder i perioden fra den 1. februar 2010 til og med den 31. januar 2011.
Bemærkninger til lovforslaget Almindelige bemærkninger Indholdsfortegnelse 1. Indledning 2. Gældende ret 3. Lovforslagets udformning 3.1. Støttebetingelser 3.2. Støtteformer og støttebeløb 3.3. Administration og klage 4. Økonomiske konsekvenser for stat, regioner og kommuner 5. Administrative konsekvenser for stat, regioner og kommuner 6. Økonomiske og administrative konsekvenser for erhvervslivet 7. Administrative konsekvenser for borgerne 8. Miljømæssige konsekvenser 9. Forholdet til EU-retten 10. Hørte myndigheder og organisationer 1. Indledning Regeringen (Venstre og Det Konservative Folkeparti) og Dansk Folkeparti er som led i aftalen af 12. november 2009 om finansloven for 2010 blevet enige om at gennemføre en ekstraordinær indsats for kommende dimittender fra kandidatuddannelser m.v. i form af etablering af særlige kompetenceudvidende forløb i forlængelse af den igangværende uddannelse.
Forløbet skal forbedre og udbrede de nyuddannedes kompetencer i forhold til de aktuelle jobmuligheder og begrænse risikoen for, at de nyuddannede bliver ledige efter endt uddannelse.
Forløbet retter sig således mod nyuddannede, der er arbejdsløshedstruede.
Det er hensigten, at det særlige forløb skal udvide den unges kompetencer på nye områder.
Den kommende dimittend vil skulle søge om deltagelse i det særlige forløb inden afslutningen af den igangværende uddannelse.
De særlige forløb, som sammensættes med udgangspunkt i fag på eksisterende heltidsuddannelser, vil blive udbudt af uddannelsesinstitutionerne.
Et forløb vil højst få en varighed af et halvt år.
Initiativet, der etableres ved det af ministeren for videnskab, teknologi og udvikling samtidigt fremsatte forslag til lov om særlige kompetenceudvidende forløb for nyuddannede, foreslås at træde i kraft den 1. februar 2010 og løbe i ét år.
 Forløbet berettiger ikke til statens uddannelsesstøtte (SU), men det forudsættes, at nyuddannede, der deltager i de særlige kompetenceudvidende forløb, kan modtage støtte til forsørgelse i form af en ydelse, der i størrelse og vilkår svarer til SU.
Med forslaget etableres på denne baggrund en ny forsørgelsesydelse for nyuddannede, der deltager i særlige kompetenceudvidende forløb.
Støtten kan bestå af både stipendium og lån med beløb, der svarer til henholdsvis SU-stipendium med satsen for hjemme- eller udeboende og satsen for SU-studielån.
Det foreslås endvidere, at der gives mulighed for at søge om stipendietillæg og supplerende lån til forsørgere og handicappede på samme vilkår og med beløb, der svarer til satsen for SU-stipendietillæg og supplerende SU-lån.
Endelig foreslås det, at nyuddannede, der deltager i de særlige kompetenceudvidende forløb, gives mulighed for at få specialpædagogisk støtte efter lov om specialpædagogisk støtte ved videregående uddannelser, jf. lovbekendtgørelse nr. 210 af 1. marts 2007, og befordringsrabat efter lov om befordringsrabat til studerende ved videregående uddannelser, jf. lovbekendtgørelse nr. 353 af 14. marts 2007.
2. Gældende ret Uddannelsessøgende kan efter lov om statens uddannelsesstøtte (SU-loven), jf. lovbekendtgørelse nr. 661 af 29. juni 2009, få støtte i form af SU til uddannelse indtil kandidatgrad eller magisterkonferensgrad og til ph.d.-studium indtil opnåelse af kandidatgrad.
Uddannelsesaktiviteter efter lov om åben uddannelse (erhvervsrettet voksenuddannelse) m.v. og efter § 5 i lov om universiteter (universitetsloven) giver dog ikke ret til SU.
Det følger af lov om arbejdsløshedsforsikring m.v., jf. lovbekendtgørelse nr. 975 af 26. september 2008, og regler fastsat i medfør heraf, at nyuddannede har ret til optagelse i en arbejdsløshedskasse, hvis de har gennemført en uddannelse, der berettiger til SU inden for klippekortet, og når arbejdsløshedskassen har modtaget skriftlig begæring om optagelse senest 2 uger efter uddannelsens afslutning.
Det er af afgørende betydning, at 2 ugers fristen for henvendelse til arbejdsløshedskassen overholdes, da der ellers kræves et års medlemskab og beskæftigelse i mindst 52 uger inden for de sidste 3 år for at opnå dagpengeret.
Optagelse i en arbejdsløshedskasse på grundlag af uddannelse kan kun ske én gang, og det særlige kompetenceudvidende forløb berettiger ikke i sig selv til optagelse i en arbejdsløshedskasse.
Retten til dagpenge indtræder en måned efter den SU-berettigende uddannelses afslutning.
Dagpenge kan dog ikke udbetales, hvis den nyuddannede begynder på en ny uddannelse eller lignende og derfor ikke står til rådighed for arbejdsmarkedet.
3. Lovforslagets udformning Det særlige kompetenceudvidende forløb, der ligger efter afsluttet videregående uddannelse, falder uden for anvendelsesområdet for SU-lovens afsnit I, idet det særlige kompetenceudvidende forløb ikke er en egentlig selvstændigt kompetencegivende uddannelse, men et særligt tilrettelagt forløb, som sammensættes med udgangspunkt i fag på eksisterende heltidsuddannelser.
På denne baggrund er det særlige kompetenceudvidende forløb ikke SU-berettigende.
Det foreslås derfor, at der etableres en ny støtteordning til nyuddannede, der er indskrevet på og gennemgår et særligt kompetenceudvidende forløb efter afsluttet videregående uddannelse.
Forløbene udbydes efter bestemmelserne i det samtidigt fremsatte forslag til lov om særlige kompetenceudvidende forløb for nyuddannede.
Det forudsættes her, at de kompetenceudvidende forløb er heltidsforløb.
Det er en forudsætning for aftalen, at det særlige kompetenceudvidende forløb for arbejdsløshedstruede nyuddannede sættes i værk allerede fra 2010. Som følge af den korte tidshorisont for etableringen af den nye ordning er det ikke muligt at udvikle fuld edb-understøttelse af ordningen, og den baseres derfor i stor udstrækning på manuel sagsbehandling.
På denne baggrund og under hensyn til, at den nye ordning finder anvendelse på meget korte forløb, er visse regler og støttebetingelser forenklet i forhold til det, der gælder for uddannelsessøgende, der har ret til SU.
Ordningen svarer dog i støtteform og støttebeløb til SU.
3.1. Støttebetingelser Det foreslås, at støtten gives til nyuddannede, der er indskrevet på og gennemgår et særligt kompetenceudvidende forløb efter afsluttet videregående uddannelse, som er udbudt efter lov om særlige kompetenceudvidende forløb for nyuddannede.
Støtten til de særlige kompetenceudvidende forløb foreslås højst at kunne gives i 6 måneder, og tildelingen er uafhængig af deltagerens eventuelt tidligere tildeling af SU.
Støtten gives først fra den måned, hvor den nyuddannede er begyndt på det særlige kompetenceudvidende forløb, og der gives ikke støtte i en eventuel venteperiode mellem den afsluttede videregående uddannelse og det særlige kompetenceudvidende forløb.
Dette gælder, selv om den nyuddannede efter lov om særlige kompetenceudvidende forløb for nyuddannede skal indskrives på det særlige kompetenceudvidende forløb fra ansøgningstidspunktet, og derfor i en eventuel venteperiode, før det kompetencegivende forløb begynder, vil være optaget og indskrevet på forløbet.
Da den nyuddannede efter det samtidigt fremsatte forslag til lov om særlige kompetenceudvidende forløb for nyuddannede vil være indskrevet på det særlige kompetenceudvidende forløb i eventuel venteperiode, vil den nyuddannede ikke være til rådighed for arbejdsmarkedet og vil derfor ikke være berettiget til dagpenge.
Den nyuddannede må søge om optagelse i arbejdsløshedskassen senest 2 uger efter den videregående uddannelses afslutning, men vente med at søge dagpenge, indtil det kompetenceudvidende forløb er afsluttet.
Hvis den pågældende afbryder det kompetenceudvidende forløb, vil det på det tidspunkt være muligt at rette henvendelse til arbejdsløshedskassen med henblik på at overgå til dagpenge på dimittendsats.
 Det foreslås, at det er en betingelse for at få støtte til det særlige kompetenceudvidende forløb, at den nyuddannede er dansk statsborger eller efter de samme regler, som gælder for SU-modtagere, kan ligestilles hermed, ikke modtager anden offentlig støtte, der tilsigter at dække leveomkostningerne, og ikke tidligere har fået støtte til et særlig kompetenceudvidende forløb.
Det følger af SU-reglerne, at ikke-danske statsborgere kan ligestilles med danske statsborgere, hvis de er flyttet til Danmark sammen med deres forældre før de er fyldt 20 år, hvis de er gift med en dansk statsborger og har boet i Danmark uafbrudt i mindst to år umiddelbart før ansøgning om støtte, hvis de er omfattet af lov om integration af udlændinge i Danmark (integrationsloven), eller hvis de umiddelbart før ansøgningstidspunktet har boet i Danmark uafbrudt i mindst fem år uden at have taget ophold i Danmark med henblik på uddannelse.
De nyuddannede ikke-danske statsborgere vil endvidere kunne få støtte på baggrund af de rettigheder, der følger af EU-retten.
Reglerne om støtte til ikke-danske statsborgere afviger fra de regler om adgang til de kompetenceudvidende forløb, der følger af det samtidigt hermed fremsatte forslag til lov om særlige kompetenceudvidende forløb for nyuddannede.
Det vurderes dog hensigtsmæssigt at videreføre de regler, der gælder for at opnå ret til SU til den SU-berettigende videregående uddannelse, til det særlige kompetenceudvidende forløb.
Støtten til de særlige kompetenceudvidende forløb gives uanset den nyuddannedes indkomst i perioden.
Har den nyuddannede fået SU i samme år, som den pågældende deltager i det særlige forløb, betragtes det særlige forløb i forhold til SU-reglerne som en periode uden for uddannelse.
Det betyder, at den pågældende har det højeste fribeløb i måneder med den særlige støtte.
For SU-modtagere, der afslutter uddannelsen i løbet af et støtteår, vil det endvidere være muligt efter SU-lovens § 22 a kun at lægge indkomst i den SU-berettigende uddannelsesperiode til grund for indkomstkontrollen, hvorved indkomst under det særlige kompetenceudvidende forløb ikke medregnes ved indkomstkontrollen.
Det er en betingelse for støtte, at den nyuddannede er optaget på og gennemgår det særlige kompetenceudvidende forløb.
Den nyuddannede forpligtes til at meddele uddannelsesinstitutionen, når den pågældende ikke længere deltager i forløbet, så institutionen kan meddele styrelsen, at støtten skal standses.
Støtte, der er modtaget med urette, fordi støttebetingelserne viser sig ikke at være opfyldt, kræves tilbage på samme måde som ved krav om tilbagebetaling af for meget modtaget SU.
Kravet vil blive rejst af styrelsen, og skal tilbagebetales straks eller over en periode på højst 3 år til Økonomistyrelsen.
Det til enhver tid skyldige beløb forrentes med en årlig rente, der svarer til den, der følger af lov om renter ved forsinket betaling.
3.2. Støtteformer og støttebeløb I det følgende er satserne for stipendium og lån til nyuddannede i særlige kompetenceudvidende forløb, der i størrelse svarer til satserne for SU, angivet med de satser, der gælder for SU i 2010. Satserne reguleres hvert år efter bestemmelsen i SU-lovens § 12.
Det foreslås, at nyuddannede, der deltager i et kompetenceudvidende forløb, kan få et månedligt stipendium på 2.677 kr. med satsen for hjemmeboende og 5.384 kr. med satsen for udeboende.
Stipendiet vil blive givet med udeboende- eller hjemmeboendesats efter samme regler, som gælder for SU-stipendium inden for klippekortet.
Sammen med stipendiet foreslås det, at nyuddannede, der deltager i et særligt kompetenceudvidende forløb, gives mulighed for et månedligt lån på 2.755 kr.
Lånet forrentes og skal tilbagebetales på samme vilkår som studielån efter kapitel I i SU-loven.
Nyuddannede, der er forsørgere til børn under 18 år, og som deltager i et særligt kompetenceudvidende forløb, foreslås endvidere at kunne søge om lignende supplerende ydelser som SU-modtagere.
Det vil sige, at nyuddannede, der har egne biologiske børn eller adoptivbørn under 18 år boende hos sig, vil få mulighed for at optage et supplerende lån på 1.379 kr.
Nyuddannede, der får ekstra børnetilskud som enlige forsørgere den 1. i den måned, som de har ret til og søger støtte til et kompetenceudvidende forløb, kan få et stipendietillæg på 5.384 kr.
Endelig vil nyuddannede, der har egne børn boende hos sig, og som bor sammen med en SU-modtager, kunne få et stipendietillæg på 2.151 kr.
Nyuddannede, der på grund af varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde, foreslås at få mulighed for et månedligt stipendietillæg på 7.656 kr.
Dette svarer til handicaptillægget for SU-modtagere, og det må forventes, at langt de fleste vil kunne få tildelt stipendietillægget til det særlige kompetenceudvidende forløb på baggrund af tildelingen af handicaptillæg til den tidligere afsluttede SU-berettigende videregående uddannelse.
Det foreslås ved en ændring af lov om specialpædagogisk støtte, jf. lovbekendtgørelse nr. 210 af 1. marts 2007, at nyuddannede, der har behov for specialpædagogisk støtte for at kompensere for en fysisk eller psykisk funktionsnedsættelse i forbindelse med gennemførelse af det særlige kompetenceudvidende forløb, kan få specialpædagogik støtte på samme vilkår som uddannelsessøgende, der går på en SU-berettigende videregående uddannelse.
Lige som med stipendietillægget til handicappede nyuddannede, jf. ovenfor, vil der være tale om videreførelse af den specialpædagogiske støtte, som er tildelt i forbindelse med den afsluttede SU-berettigende videregående uddannelse.
Endelig foreslås det ved ændring af lov om befordringsrabat til studerende ved videregående uddannelser, jf. lovbekendtgørelse nr. 353 af 14. marts 2009, at give nyuddannede, der deltager i de særlige kompetenceudvidende forløb, mulighed for at få rabat på abonnementskort (periodekort) til bus, tog og metro i den kollektive trafik.
Med satsen for 2010 udgør rabatten 65 pct. af det beløb, der overstiger 14,10 kr. pr. dag.
Rabatten kan dog højst udgøre 23,49 kr. pr. dag.
3.3. Administration og klage Det foreslås, at den nye ordning administreres af Styrelsen for Statens Uddannelsesstøtte (styrelsen), og at uddannelsesinstitutionerne vil blive inddraget i forbindelse med vejledning m.v.
Det er hensigten, at der til brug for ansøgning om støtte skal udarbejdes et særligt papiransøgningsskema, som skal udfyldes af ansøgeren og afleveres på uddannelsesinstitutionen.
Uddannelsesinstitutionen skal herefter kontrollere, at ansøgeren er optaget på det særlige kompetenceudvidende forløb og indsende ansøgningsskemaerne til styrelsen, som taster ansøgningerne i styrelsens støtteadministrative system.
Uddannelsesinstitutionen skal tillige meddele styrelsen, hvis den nyuddannede afbryder forløbet og derfor ikke længere er berettiget til støtte.
Som nævnt under afsnit 3.2, vil nyuddannede, der deltager i de særlige kompetenceudvidende forløb, have mulighed for at søge om de samme stipendietillæg og supplerende lån som uddannelsessøgende ved videregående uddannelse.
Ansøgning om handicaptillæg og specialpædagogisk støtte vil kræve, at den nyuddannede vedlægger relevant dokumentation for handicappet eller angiver at have modtaget handicaptillæg og/eller specialpædagogisk støtte til den netop afsluttede SU-berettigende videregående uddannelse.
Når støtten er tildelt, udbetales den til den nyuddannedes Nemkonto.
Den nyuddannede vil modtage en særlig støttemeddelelse om tildelingen og vil tillige kunne se tildelingen i minSU.
I lighed med SU udbetales støtten forud i månedlige rater.
Er der tildelt lån, vil den nyuddannede skulle acceptere vilkårene og godkende udbetalingen i minSU på samme måde som det er tilfældet for de nye fleksible SU-lån, der indføres med virkning fra 2010.
Det foreslås, at afgørelser, som styrelsen træffer om tildeling af støtte til de særlige kompetenceudvidende forløb, kan påklages til Ankenævnet for Uddannelsesstøtten, der træffer den endelige administrative afgørelse.
Dette svarer til de gældende regler for klage over styrelsens afgørelser om SU.
4. Økonomiske konsekvenser for stat, regioner og kommuner Det foreslås, at ordningen træder i kraft 1. februar 2010 og løber ét år.
Det skønnes muligt at gennemføre ca. 575 særlige kompetenceudvidende forløb.
Støtteudgifterne til stipendier skønnes til ca. 17 mio. kr.
5. Administrative konsekvenser for stat, regioner og kommuner Udgifterne til etablering og administration af ordningen skønnes at udgøre ca. 0,7 mio. kr.
6. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
7. Administrative konsekvenser for borgerne Lovforslaget har ingen administrative konsekvenser for borgerne.
8. Miljømæssige konsekvenser Lovforslaget har ingen miljømæssige konsekvenser.
9. Forholdet til EU-retten Lovforslaget indeholder ingen EU-retlige aspekter.
10. Hørte myndigheder og organisationer I forbindelse med fremsættelsen er lovforslaget sendt i høring til følgende: Akademikernes Centralorganisation, Ankenævnet for Uddannelsesstøtten, Børne- og ungdomspædagogernes Landsforbund (BUPL), CIRIUS, Danmarks Evalueringsinstitut, Danmarks Konservative Studerende, Danmarks Liberale Studerende, Danmarks Lærerforening, Danmarks Medie- og Journalisthøjskole, Dansk Byggeri, Dansk Erhverv, Dansk Industri, Dansk Magisterforening, Dansk Metal, Dansk Skoleforening for Sydslesvig, Dansk Ungdoms Fællesråd, Danske Handicaporganisationer (DH), Danske Regioner, Danske Studerendes Fællesråd, Danske Universiteter, Datatilsynet, Erhvervsakademirådet, Forbundet af Offentlige Ansatte (FOA), Frit Forum  Socialdemokratiske Studerende, Funktionærernes og Tjenestemændenes Fællesråd (FTF), Fællesrådet for Foreninger for Uddannelses- og Erhvervsvejledning (FUE), Handel, Transport og Serviceerhvervene (HTS-A), HK/Kommunal, HK/Stat, Kommunernes Landsforening, Konkurrencestyrelsen, Kulturministeriets Rektorer (KUR), Landsforbundet af Voksen- og Ungdomsundervisere, Landsorganisationen i Danmark (LO), Lederforsamlingen, Ungdommens Uddannelsesvejledning, Lærernes Centralorganisation, Lærerstuderendes Landskreds, Nævnet om Støtteberettigende Uddannelser i Udlandet, Professionshøjskolernes Rektorkollegium, Pædagogstuderendes Landssammenslutning, Rigsrevisionen, Rådet for større IT-sikkerhed, Socialpædagogernes Landsforbund, Studenterrådgivningen, Studierådet for Ingeniørstuderende i Danmark, SU-rådet og Sygeplejestuderendes Landssammenslutning.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 Den foreslåede nye § 1 a er en konsekvens af, at der med § 1, nr. 3, indsættes et nyt afsnit II a, der indfører en ny form for støtte til nyuddannede, der deltager i særlige kompetenceudvidende forløb efter afsluttet videregående uddannelse efter lov om særlige kompetenceudvidende forløb for nyuddannede.
 Det følger af SU-lovens § 1, at SU-lovens afsnit I regulerer uddannelsesstøtte til uddannelse indtil kandidatgrad eller magisterkonferensgrad (SU), afsnit I a regulerer udlandsstipendium til studieophold i udlandet som led i en dansk videregående uddannelse eller til en hel uddannelse på kandidatniveau i udlandet og afsnit II regulerer uddannelsesstøtte til ph.d.-studiet inden opnåelse af kandidatgrad.
 Der henvises til de almindelige bemærkninger til afsnit 3.
Til nr. 2 Med den foreslåede ændring af SU-lovens § 46, stk. 1, vil afgørelser, som styrelsen træffer om tildeling af støtte til de særlige kompetenceudvidende forløb, kunne påklages til Ankenævnet for Uddannelsesstøtten.
Ankenævnet træffer den endelige administrative afgørelse, jf. § 46, stk. 3, i SU-loven.
Dette svarer til de gældende regler for klage over styrelsens afgørelser om SU.
Fremgangsmåde og klagefrist skal ligeledes svare til, hvad der gælder for så vidt angår klager over styrelsens afgørelser om SU.
Det vil sige, at den nyuddannede skal sende klagen til styrelsen og stile klagen til Ankenævnet for Uddannelsesstøtten.
Klagen skal indgives senest 4 uger efter afgørelsen er modtaget hos den nyuddannede.
 Der henvises til de almindelige bemærkninger til afsnit 3.3.
Til nr. 3 (§ 60) Med den foreslåede § 60 fastsættes det, hvem der er berettiget til den nye støtte til forsørgelse under de særlige kompetenceudvidende forløb.
Det følger af det foreslåede nr. 1, at den særlige støtte gives efter ansøgning til nyuddannede, der er indskrevet på og gennemgår et særligt kompetenceudvidende forløb efter afsluttet videregående uddannelse efter det samtidigt med dette lovforslag fremsatte forslag til lov om særlige kompetenceudvidende forløb for nyuddannede Det foreslås endvidere i nr. 2, at nyuddannede, der deltager i de særlige kompetenceudvidende forløb, skal opfylde betingelserne i SU-lovens § 2 a og regler fastsat i medfør heraf.
Det betyder, at den nyuddannede skal være dansk statsborger eller kunne ligestilles hermed.
 Følgende nyuddannede vil således kunne ligestilles med danske statsborgere og få ret til støtte til det kompetenceudvidende forløb:
 Nyuddannende, der flyttede til Danmark sammen med deres forældre, før de fyldte 20 år.
Det er en betingelse, at den nyuddannede fortsat har bopæl i Danmark sammen med den ene eller begge af forældrene.
  Nyuddannede, der er gift med en dansk statsborger og har boet i Danmark uafbrudt i mindst to år umiddelbart inden ansøgning om støtte til det særlige kompetenceudvidende forløb.
  Nyuddannede, der umiddelbart før de begynder på det særlige kompetenceudvidende forløb har boet i Danmark uafbrudt i mindst to år og har haft mindst 30 timers erhvervsarbejde om ugen.
  Nyuddannede, der er omfattet af lov om integration af udlændinge i Danmark (integrationsloven).
  Nyuddannede, der er tyske statsborgere og tilhører det danske mindretal i Sydslesvig.
  Nyuddannede, der umiddelbart før ansøgningstidspunktet har boet i Danmark uafbrudt i mindst fem år, uden at have taget ophold i Danmark med henblik på uddannelse.
Nyuddannede, der er EU- eller EØS-statsborgere eller er familiemedlemmer til EU- eller EØS-statsborgere, vil endvidere kunne ligestilles med danske statsborgere efter EU-retten.
Det betyder, at følgende nyuddannede vil kunne få støtte til det særlige kompetenceudvidende forløb:
  Nyuddannede, der er arbejdstagere eller selvstændige erhvervsdrivende i Danmark.
  Nyuddannede, der er barn af, forældre til eller gift/i registeret partnerskab med en arbejdstager eller selvstændig erhvervsdrivende i Danmark.
  Nyuddannede, der har haft sammenhængende ophold i Danmark i mindst fem år.
 EU- eller EØS-statsborgere, der er kommet til Danmark for at studere og ikke for at arbejde eller drive selvstændigt erhverv, vil ikke kunne få støtte, før de har været i Danmark i 5 år.
Med det foreslåede nr. 3, vil det være en støttebetingelse, at den nyuddannede ikke samtidig med støtten til det særlige kompetenceudvidende forløb modtager anden offentlig støtte, der tilsigter at dække leveomkostningerne.
Nyuddannede, der eventuelt modtager dagpenge, revalidering, pension eller lignende, vil således ikke kunne få den særlige støtte.
Det vil heller ikke være muligt at få støtte til det særlige kompetenceudvidende forløb, hvis den nyuddannede samtidig modtager SU, jf.
SU-lovens afsnit I.
 Endelig foreslås det med nr. 4. at nyuddannede, der tidligere har fået støtte til et særlige kompetenceudvidende forløb, ikke kan få støtte til et nyt kompetenceudvidende forløb.
 Der henvises til de almindelige bemærkninger til afsnit 3.1.
(§ 60 a) Med den foreslåede § 60 a vil nyuddannede, der deltager i et særlig kompetenceudvidende forløb, der er tilrettelagt efter lov om særlige kompetenceudvidende forløb for nyuddannede, kunne søge om en ny forsørgelsesydelse, der i størrelse og form svarer til SU.
Ydelsen gives i højst 6 måneder.
Det foreslås således, at nyuddannede, der deltager i det særlige kompetenceudvidende forløb, kan søge om et beløb, der i størrelse svarer til stipendium efter SU-lovens § 7, stk. 1, nr. 1, jf. § 8, stk. 1. Sammen med stipendiet kan den nyuddannede endvidere søge om lån med et beløb, der i størrelse svarer til studielån efter SU-lovens § 7, stk. 1, nr. 2, jf. § 9. Nyuddannede, der på grund af varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde, foreslås at kunne søge om et stipendium som tillæg, der i størrelse svarer til handicaptillægget efter SU-lovens § 10 a.
Nyuddannede, der er forsørgere, foreslås ligeledes at kunne få lignende ydelser som forsørgere, der modtager SU.
Nyuddannede, der er enlige forsørgere, vil således kunne få et stipendium som tillæg, der i størrelse svarer til stipendium efter § 10 b, stk. 1. Nyuddannede, der er forsørgere og bor sammen med en uddannelsessøgende, der modtager SU, vil kunne få et stipendium som tillæg, der i størrelse svarer til stipendium efter § 10 b, stk. 2. Endelig vil alle nyuddannede, der er forsørgere, kunne få et supplerende lån, der i størrelse svarer til supplerende studielån efter § 10 b, stk. 3.
 Nedenfor er stipendier og lån angivet med den sats, der gælder for de relevante SU-støttesatser i 2010. Satserne reguleres hvert år efter bestemmelsen i SU-lovens § 12.
 Der henvises til de almindelige bemærkninger til afsnit 3.2.
(§ 60 b) Den foreslåede § 60 b indeholder bestemmelser om, hvornår nyuddannede, der deltager i et særligt kompetenceudvidende forløb, har ret til stipendium med udeboende eller hjemmeboende sats, og hvornår den nyuddannede har ret til de supplerende ydelser til forsørgere og handicappede.
Betingelserne i de foreslåede stk. 1-3 svarer til betingelserne for de tilsvarende ydelser til SU-berettigede uddannelsessøgende ved videregående uddannelser, jf. dog bemærkningerne til det foreslåede stk. 4.
Det foreslås således i stk. 1, at stipendium efter den foreslåede § 60 a, stk. 1, skal gives efter samme regler som SU-stipendium med hjemmeboendesats eller udeboendesats, jf. 8, stk. 3, i SU-loven og § 8 i bekendtgørelse nr. 455 af 8. juni 2009 (SU-bekendtgørelsen), der gælder for stipendium til uddannelsessøgende, der får SU inden for klippekortet.
Som følge heraf vil stipendium kunne gives med hjemmeboendesats, når den nyuddannede er hjemmeboende, og med udeboendesats, når den nyuddannede er udeboende.
Den nyuddannede vil blive betragtet som hjemmeboende, hvis den nyuddannede står tilmeldt den ene eller begge forældrenes adresse, eller uanset folkeregisteradressen jævnligt bor hos forældrene eller den ene af dem.
Styrelsen vil kunne kræve, at den nyuddannede dokumenterer at være udeboende.
Nyuddannede, der bor på kostskole, skolehjem eller lignende, vil have ret til stipendium med udeboendesats, uanset hvilken adresse den pågældende står tilmeldt i folkeregisteret.
Med stk. 2 foreslås det, at nyuddannede, som på grund af varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde, kan modtage stipendietillæg på samme betingelser som stipendium efter § 10 a.
Det følger af § 21 i SU-bekendtgørelsen, at styrelsen tildeler støtten ud fra en vurdering af arten og graden af funktionsnedsættelsen, og på baggrund heraf en vurdering af funktionsnedsættelsens betydning for evnen til at påtage sig erhvervsarbejde på lige fod med andre uddannelsessøgende.
Til brug for denne vurdering kan styrelsen indhente en sagkyndig vurdering.
Med stk. 3 foreslås det, at stipendium som tillæg og supplerende lån til forsørgere tildeles på samme vilkår som de supplerende ydelser til samme gruppe SU-modtagere.
Det supplerende lån kan således tildeles alle nyuddannede, der har egne biologiske børn eller adoptivbørn under 18 år boende hos sig.
Nyuddannede, der får ekstra børnetilskud som enlige forsørgere, vil få ret til stipendium som tillæg til enlige forsørgere, mens nyuddannede, der har sit eget barn boende hos sig og bor sammen med en SU-modtager, vil kunne få et stipendium som tillæg til samboende forsørger.
Den nyuddannede betragtes som samboende med en SU-modtager, hvis samboen har fået SU med rette i mindst en måned i kvartalet før det kvartal, fra hvilket den nyuddannede kan få støtte til det særlige kompetenceudvidende forløb, jf. bemærkningerne nedenfor til stk. 4.
Det foreslås med stk. 4, at det er den nyuddannedes forhold den 1. i den måned, som den nyuddannede tidligst kan få støtte fra, der er afgørende for tildeling af støtte til hele det særlige kompetencegivende forløb.
Det betyder, at det er den nyuddannedes bopælsstatus den 1. i den måned fra hvilken, den nyuddannede tidligst kan få støtte, der bestemmer, om den nyuddannede skal have støtte med satsen for udeboende eller hjemmeboende til hele forløbet.
Ligeledes er det også den nyuddannedes status som samboende eller enlig forsørger den 1. i den måned, som den nyuddannede tidligst kan få støtte fra, der bestemmer, om der gives stipendium som tillæg med satsen for enlige eller samboende forsørgere, uanset om denne status ændrer sig i løbet af forløbet.
Det betyder blandt andet, at en nyuddannet, der påbegynder et særligt kompetenceudvidene forløb i februar 2010, vil kunne få stipendietillæg til hele forløbet, hvis samboen modtog SU med rette i mindst én måned i 4. kvartal 2009. Bestemmelsen i stk. 4, er en forenkling i forhold til, hvad der gælder for uddannelsessøgende, der modtager SU, idet SU-modtagere har mulighed for at ændre tildelingen af SU, hvis f.eks. bopælsforhold eller samlivsforhold ændrer sig i løbet af studiet.
Forenklingen er fundet hensigtsmæssig, da de særlige kompetenceudvidende forløb har en meget begrænset varighed og for at opnå en enkel administrerbar ordning.
 Der henvises til de almindelige bemærkninger til afsnit 3.2.
(§ 60 c) Det foreslås med § 60 c, at lån efter den foreslåede § 60 a, stk. 2, nr. 1, og supplerende lån efter den foreslåede § 60 a, stk. 2, nr. 5, forrentes og tilbagebetales på samme måde som studielån og slutlån efter regler i SU-lovens kapitel 8 om forrentning og tilbagebetaling af studielån, slutlån samt statslån.
Af SU-lovens § 33, stk. 2 og 3, fremgår det, at lånet i uddannelsesperioden forrentes med 4 pct. årligt, og med 1 pct. point over den officielle diskonto uden for uddannelsesperioden.
Det foreslås, at det særlige kompetenceudvidende forløb i forhold til reglerne om forrentning og tilbagebetaling af lån betragtes som en uddannelsesperiode.
Det følger af reglerne i SU-bekendtgørelsens § 49, stk. 1, at låntager skal begynde at tilbagebetale lånet med påløbne renter til Økonomistyrelsen den 1. januar i kalenderåret 1 år efter det støtteår, hvor uddannelsesperioden er ophørt.
 Der henvises til de almindelige bemærkninger til afsnit 3.2.
(§ 60 d) Det foreslås med § 60 d, stk. 1, at afgørelse om støtte til de særlige kompetenceudvidende forløb træffes af styrelsen på baggrund af den nyuddannedes ansøgning og indberetninger fra uddannelsesinstitutionen.
Med stk. 2 foreslås det, at styrelsen udbetaler støtten forud i månedlige rater til den nyuddannedes Nemkonto.
Det foreslås med stk. 3, at den første månedlige rate af støtten tidligst udbetales fra begyndelsen af den måned, hvor den nyuddannede har ret til støtte, herunder er begyndt på det kompetencegivende forløb.
Der gives således ikke støtte i en eventuel venteperiode mellem den afsluttede videregående uddannelse og det særlige kompetenceudvidende forløb.
Dette gælder, selv om den nyuddannede efter lov om særlige kompetenceudvidende forløb for nyuddannede skal indskrives på det særlige kompetenceudvidende forløb fra ansøgningstidspunktet, og derfor i en eventuel venteperiode, før det kompetenceudvidene forløb påbegyndes, vil være optaget og indskrevet på forløbet.
Hvis forløbet begynder efter den 20. i en måned, udbetales støtten først fra begyndelsen af den følgende måned.
Det foreslås endvidere, at ansøgning om støtte skal afleveres på uddannelsesinstitutionen, og at tidspunktet for modtagelsen på uddannelsesinstitutionen er afgørende for, hvornår deltageren kan få støtte fra.
Det foreslås således, at støtten tidligst kan udbetales fra den måned, hvor ansøgning herom er modtaget på uddannelsesinstitutionen.
Støtten kan derfor ikke tildeles med tilbagevirkende kraft.
For så vidt angår lån efter den foreslåede § 60 a, stk. 2, nr. 1, og supplerende lån efter den foreslåede § 60 a, stk. 1, nr. 5, foreslås det med stk. 4, at lånet udbetales efter samme bestemmelser som SU-studielån.
Den nyuddannede vil således skulle acceptere lånevilkår og godkende udbetalingen i minSU på samme måde som det er gældende for de nye fleksible SU-lån, der indføres med virkning fra 2010, jf.
SU-lovens § 38 c.
Endelig foreslås det med stk. 5, at styrelsen kan kræve beløb, der er udbetalt for måneder, hvor den nyuddannede ikke opfylder støttebetingelserne, tilbagebetalt efter bestemmelsen i SU-lovens § 31 og regler fastsat i medfør heraf.
Heraf følger det, at kravet rejses af styrelsen og skal tilbagebetales straks eller over en periode på højst 3 år til Økonomistyrelsen.
Det til enhver tid skyldige beløb forrentes med en årlig rente, der svarer til den, der følger af lov om renter ved forsinket betaling.
 Der henvises til de almindelige bemærkninger til afsnit 3.1 og 3.3.
(§ 60 e) Det er en betingelse for støtte, at den nyuddannede er optaget på og gennemgår det særlige kompetenceudvidende forløb, jf. den foreslåede § 60, nr. 1. Den nyuddannede forpligtes med den foreslåede § 60 e, stk. 1, til at meddele uddannelsesinstitutionen, når de ikke længere deltager i forløbet, så institutionen kan meddelelse styrelsen, at støtten skal standses.
Det foreslås, at den nyuddannede skal oplyse sit navn og personnummer ved ansøgning om støtte efter afsnit II a og ved henvendelse til styrelsen i øvrigt.
Bestemmelsen er parallel med SU-lovens § 38 e, for så vidt angår ansøgning og henvendelse om SU.
 Der henvises til de almindelige bemærkninger til afsnit 3.1 og 3.3.
(§ 60 f) Det foreslås med 60 f at fastsætte bestemmelser om behandling og videregivelse af oplysninger, der svarer til bestemmelserne om behandling og videregivelse af oplysninger i forbindelse med ansøgning om SU.
Dog foreslås det kun at fastsætte bestemmelser om behandlinger af oplysninger, der er relevante for behandling af ansøgning om den særlige støtte til kompetenceudvidende forløb og tilbagebetaling af lån og eventuel for meget modtaget støtte.
Det foreslås således med stk. 1, at styrelsen hos offentlige myndigheder og institutioner samt private institutioner kan indhente oplysninger om de nyuddannede, der er nødvendige for tildeling og tilbagebetaling af støtte.
 For at styrke mulighederne for vejledning foreslås det med stk. 2, at styrelsen kan videregive oplysninger om de nyuddannede, der er nødvendige for vejledning om støtte, til uddannelsesinstitutionerne og til andre offentlige myndigheder.
 Endelig forslås det med stk. 3, at Økonomistyrelsen hos offentlige myndigheder kan indhente oplysninger om låntager, der er nødvendige for at administrere krav om tilbagebetaling af for meget modtaget støtte.
 Der henvises til de almindelige bemærkninger til afsnit 3.3.
Til § 2 Til nr. 1 Med den foreslåede bestemmelse i lov om specialpædagogisk støtte ved videregående uddannelser skabes der mulighed for, at nyuddannede med fysisk eller psykisk funktionsnedsættelse, der deltager i særlige kompetenceudvidende forløb efter afsluttet videregående uddannelse, fortsat kan modtage specialpædagogisk støtte, så de uanset funktionsnedsættelsen kan gennemføre forløbet i lighed med andre deltagere.
 Der henvises til de almindelige bemærkninger til afsnit 3.2.
Til § 3 Til nr. 1 Med den foreslåede bestemmelse i lov om befordringsrabat til studerende ved videregående uddannelser, skabes der mulighed for, at nyuddannede, der deltager i et særligt kompetenceudvidende forløb, kan få rabat til abonnementskort (periodekort) til befordring med tog, bus eller metro på samme betingelser som uddannelsessøgende, der er berettiget til SU til en videregående uddannelse.
Med satsen for 2010 udgør rabatten 65 pct. af det beløb, der overstiger 14,10 kr. pr. dag.
Rabatten kan dog høst udgøre 23,49 kr. pr. dag.
 Der henvises til de almindelige bemærkninger til afsnit 3.2.
Til § 4 Det foreslås, at loven træder i kraft den 1. februar 2010. Det følger af aftalen mellem regeringen og Dansk Folkeparti, at ordningen med særlige kompetenceudvidende forløb kun skal løbe ét år.
Det foreslås derfor, at loven har gyldighed til og med den 31. januar 2011, og at loven finder anvendelse for kompetenceudvidende forløb, som den nyuddannede påbegynder i perioden fra den 1. februar 2010 til og med den 31. januar 2011.
 Nyuddannede, der er optaget på et særligt kompetenceudvidende forløb senest den 31. januar 2011 og fortsætter på forløbet efter den 31. januar 2011, vil således til færdiggørelse af forløbet efter lovens gyldighedsperiode kunne få støtte efter det i § 1, nr. 3, foreslåede afsnit II a i SU-loven, den i § 2 foreslåede § 4 a i lov om specialpædagogisk støtte ved videregående uddannelser og den i § 3 foreslåede § 1 a i lov om befordringsrabat til studerende ved videregående udannelser.
