I følge et referat af et møde mellem BUPL og en kommune vedrørende  

 iværksættelse af skolefritidsordninger var der ikke indført obligatorisk  

 hente/bringe-ordning.
Senere meddelte kommunen, at det indgik i personalets  

 arbejdsopgaver at sikre de mindre børns vej til og fra skole.
Kommunen blev  

 indklaget for Arbejdsretten, idet klageren fandt, at kommunens meddelelse var  

 i strid med indholdet af mødereferatet, som klageren opfattede som en  

 bindende aftale.
Arbejdsretten fandt det ikke godtgjort, at der på mødet blev indgået  

 en aftale om hente/bringe-ordningen, som afskar kommunen fra at ændre  

 ordningen som sket, og kommunen blev derfor frifundet Under denne sag har Lærernes Centralorganisation indklaget Frederiksberg  

 Kommune for Arbejdsretten med påstand om, at indklagede tilpligtes at  

 anerkende at have begået aftalebrud ved at have iværksat ændringer i  

 skolefritidsordningen i kommunen med virkning fra skoleåret 1989/90 i strid  

 med en mellem indklagede og Børne og Ungdomspædagogernes Landsforbund den 22.  

 marts 1988 indgået aftale om skolefritidsordningen, og at indklagede pålægges  

 en af Arbejdsretten fastsat bod for det skete aftalebrud.
 Indklagede har påstået frifindelse.
 Sagens omstændigheder er følgende:
 Indklagede overførte fra den 1. august 1988 en lang række fritidshjem, der  

 havde været oprettet og drevet efter bistandslovens § 69, til  

 skolefritidsordningen, der blev oprettet og drevet efter folkeskolelovens §  

 3, stk. 4. Samtidig hermed blev det pædagogisk uddannede personale overført  

 fra ansættelse efter Børne- og Ungdomspædagogernes Landsforbunds  

 døgninstitutionsoverenskomst til ansættelse i henhold til overenskomst for  

 skolepædagoger indgået mellem på den ene side klageren og på den anden side  

 Kommunernes Landsforening, Foreningen af Kommuner i Københavns Amt og  

 indklagede.
 Forud for skolefritidsordningernes iværksættelse foregik der i februar og  

 marts 1988 en række forhandlinger mellem Børne- og Ungdomspædagogernes  

 Landsforbund og indklagede, der afsluttedes ved et møde den 22. marts 1988.  

 Et referat fra dette møde, der er underskrevet af repræsentanter for  

 Frederiksberg Kommune, Børne- og Ungdomspædagogernes Landsforbund og dettes  

 afdeling på Frederiksberg, er således:
 »Efter en række forhandlinger er man nået frem til følgende grundlag  

 for skolefritidsordningerne, der gennemføres pr. 1. august 1988:
 vedr. normeringer:
 Normeringsnøgle dertil beskrives senere, dog således at der i denne indgår  

 2 ugtl. timer til åbne/lukke og administration med 0,5 ugtl. time pr. barn  

 til 50 og 0,25 pr. barn herover.
Herudover er der 2,7 stilling i alt til dispensationer, der senere  

 fordeles efter forhandling.
Antallet af dispensationsstillinger gælder indtil  

 ny forhandling, tidligst i sidste halvdel af 1989, medmindre der opstår  

 væsentlige ændrede forhold.
Ved tildelingen af dispensationstimerne tages  

 udgangspunkt i Socialstyrelsens vejledning herom.
Kommunen har tilkendegivet, at skolefritidsordningerne kun normeres med  

 stillinger for uddannet personale.
Der vil i en overgangsperiode blive besat  

 nogle stillinger med ikke- uddannet personale, som idag er ansat ved de  

 fritidshjem/aktivitetsordningen på Søndermarksskolen, der berøres af  

 ændringerne.
 Vedrørende åbningstid:
Denne kan på skolefri uger maksimalt være 51,25 time inden for tidsrummet  

 6.30 til 17.30, dog således at der altid er åbent fra 7 til 17. På skoledage  

 er åbningstiden maksimalt 37,5 time i tiden 6.30 til 8.45 og 11.30 til 17.30,  

 dog åbnes senest kl. 7 og lukkes tidligst 17. I tiden mellem 8.45 og 11.30 på  

 skoledage er det forudsat, at der ikke modtages børn i fritidsordningen.
Der  

 er forudsat, at alle børn i børnehaveklasse, 1. og 2. klasse har undervisning  

 fra kl. 8.
Der er principielt morgenåbning ved samtlige skolefritidsordninger.  

 Forældre kan dog vælge at lade deres børn tilmelde ved den ordning, der  

 ligger tættest ved skolen, ligesom forældre til børn, der har plads ved et  

 fritidshjem, kan søge plads i morgenåbningen.
Dette gælder også forældre til  

 børn, der i øvrigt ikke ønsker at bruge skolefritidsordningen.
Forudsætningen  

 herfor er dog, at der op til 30 tilmeldte børn til morgenåbning ved en given  

 fritidsordning ikke tilmeldes over 15 børn, som ikke har plads om  

 eftermiddagen.
Hvis der er tilmeldt mellem 30 og 50 børn til morgenåbningen  

 kan højst halvdelen komme udefra til morgenåbningen.
Det er forudsat, at der  

 er to medarbejdere indtil 30 børn og tre indtil 50 i morgenåbningen.  

 Fritidsordningerne kan samarbejde efter ønske om morgenåbningen.
 Fysiske rammer:
Ved indretning af nye lokaler eller ændringer af disse inddrages  

 sikkerhedsorganisationen i fritidsordningen.
Skoledirektoratet indkalder  

 BUPLs Frederiksbergafdeling til drøftelse inden indretningen.
 vedr. hente/bringe-ordning:
Der indføres ikke obligatorisk hente/bringe-ordning, Vedr. vikarbudget:
 Der afsættes samme vikarbudgetter for skolefritidsordningerne som var  

 gældende for fritidshjem, både for den enkelte institution og fællespuljen.
 vedr. arbejdstilrettelæggelse:
 Kommunen vil tilstræbe, at der oprettes fuldtidsstillinger i størst muligt  

 omfang, samt at deltidsstillinger oprettes sådan, at de kan være  

 pensionsgivende for pædagogerne.
 Der følges de gældende arbejdstidsregler fra daginstitutionsområdet  

 vedrørende tjenestetidens udstrækning ved delt tjeneste, længste daglige  

 arbejdstid og hviletid mellem to døgns hovedarbejde.
 vedr. pædagogråd:
 Forinden politisk beslutning vedrørende sager, der angår  

 skolefritidsordninger vil der blive lejlighed til at udtale sig.
 vedr. sikkerhedsgrupper:
 Man vil anbefale kommunalbestyrelsen, at der oprettes sikkerhedsgrupper  

 ved hver enkelt skolefritidsordning.
 vedr. tillidsmandsregler:
 Spørgsmålet om tillidsmandsregler på dette område forhandles fælles med  

 øvrige kommunale arbejdsgivere.
På ovenstående baggrund gennemføres skolefritidsordningerne pr. 1. august  

 1988. BUPL og BUPL Frederiksberg konstaterer, at forhandlingsmulighederne  

 vedrørende etablering og normering af skolefritidsordninger er udtømte.
Samme  

 tilkendegav ikke efterfølgende at ville lægge hindringer i vejen for  

 kommunens mulighed for rekruttering af medarbejderne i ordningen.
Endelig  

 beskrivelse af ordningen udarbejdes af skoledirektoratet på baggrund af  

 ovenstående samt de førte forhandlinger den 2., 9., 12., 16. og 18. februar  

 og 2. og 5. marts 1988.« I juni 1989 ønskede indklagede at justere skolefritidsordningerne.  

 Spørgsmålet blev behandlet på møder med Børne- og Ungdomspædagogernes  

 Landsforbund og Frederiksberg Kommunelærerforening.
På et møde med disse den  

 21. juni 1989 blev det besluttet at nedsætte en arbejdsgruppe bestående af 2  

 medarbejdere fra indklagedes direktorat for Undervisning og Kultur, 2 fra  

 Børne- og Ungdomspædagogernes Landsforbund og 2 fra Frederiksberg  

 Kommunelærerforening.
I arbejdsgruppens drøftelser skulle indgå spørgsmålet  

 om en anden måde at tilrettelægge morgenpasning og følgeordningen.  

 Direktoratet skulle indkalde til møde i uge 32.
 Den 10. august 1989 tilskrev indklagedes direktorat for Undervisning og  

 Kultur - uden forudgående behandling af spørgsmålet i den aftalte  

 arbejdsgruppe - afdelingslederne således:
 »På given foranledning gøres skolefritidsordningerne opmærksom på at  

 det indgår i personalets arbejdsopgaver at sikre de mindre børns vej til og  

 fra skole.
Direktoratet mener godt at en evt. langtidsledig ansat på institutionen  

 kan påtage sig en sådan arbejdsopgave.« Der er under domsforhandlingen afgivet vidneforklaring af forbundsformand  

 Kurt Jensen og forhandlingsleder Thorbjørn Christensen, Børne- og  

 Ungdomspædagogernes Landsforbund, konsulent Torben Ferslev, Lærernes  

 Centralorganisation, og afdelingschef Lars Due Østerbye, Frederiksberg  

 Kommunes Økonomidirektorat.
Forbundsformand Kurt Jensen har forklaret, at grunden til, at han deltog i  

 mødet den 22. marts 1988, var, at der var tale om at lukke nogle fritidshjem.  

 Hans formål med mødet var at løse den opståede konflikt ved at forhandle den  

 etablerede blokade væk.
Han deltager ikke i orienterende samtaler, men kun i  

 forhandlinger.
Spørgsmålet om normeringer er ikke hans område og henhører i  

 øvrigt under kommunens ledelsesret.
Hente/bringe-ordningen blev ikke gjort  

 obligatorisk, men mulig.
Forhandlingsleder Thorbjørn Christensen har forklaret, at han deltog i  

 mødet den 22. marts 1988, fordi der var uro hos medlemmer på Frederiksberg.  

 Normeringen er ikke aftalestof, men kommunen kan forhandle spørgsmålet med  

 organisationerne.
Hente/bringe-ordningen var hverken en forbudt arbejdsopgave  

 eller en tjenestepligt, men den kunne etableres i en overgangsperiode, indtil  

 børnene var blevet vant til at gå skolevejen.
Afdelingschef Lars Due Østerbye har forklaret, at mødet den 22. marts 1988  

 vedrørte emner, der ikke er aftalestof.
Forvaltningen prøver altid at  

 forhandle løsninger igennem også om sådanne emner, såfremt der er problemer.  

 Hvis der ikke opnås enighed mellem organisationerne og forvaltningen om  

 sådanne spørgsmål, bestemmer kommunalbestyrelsen, hvad der skal foretages.  

 Hente/bringe-ordningen blev på mødet den 22. marts 1988 ikke gjort  

 obligatorisk, idet organisationerne hævdede, at medlemmerne ikke havde  

 tjenstlig pligt til at gøre det, og forvaltningen på grund af tidspres, da  

 skolefritidsordningerne skulle træde i kraft den 1. august 1988, ikke nåede  

 at undersøge, om organisationernes standpunkt var holdbart.
Der blev  

 imidlertid ikke den 22. marts 1988 indgået aftale herom.
Der blev under mødet  

 den 22. marts 1988 alene indgået aftale om, at antallet af  

 dispensationsstillinger tidligst kunne forhandles i sidste halvdel af 1989,  

 såfremt der ikke opstod væsentligt ændrede forhold.
Resten af mødereferatet  

 af 22. marts 1988 indeholder ikke aftaler.
Børnene blev fra sommerferien til  

 efterårsferien 1988 fulgt af børnehaveklasselærerne og derefter af  

 langtidsledige.
Skrivelsen af 10. august 1989 blev sendt til  

 afdelingslederne, fordi skolevæsenet oplyste, at man havde vanskeligheder med  

 at få hente/bringe-ordningen til at fungere.
Hente/bringe-ordningen har  

 fungeret upåklageligt siden januar 1990. Der har før august 1988 ikke været  

 en hente/bringe-ordning.
Klagerne har gjort gældende, at mødereferatet af 22. marts 1988 indeholder  

 en bindende aftale.
Dette gælder i hvert fald det, der er aftalt om  

 hente/bringe-ordningen og tillidsmandsreglerne.
Indklagede har derfor ved i  

 skrivelsen af 10. august 1989 at gøre den frivillige hente/bringe- ordning  

 obligatorisk begået aftalebrud.
Det bør ved udmålingen af boden anses for en  

 skærpende omstændighed, at skrivelsen af 10. august 1989 blev udsendt uden  

 forhandling med den aftalte arbejdsgruppe.
Indklagede har bestridt, at mødereferatet af 22. marts 1988 indeholder en  

 bindende kollektiv aftale.
Parterne forhandler meget mere end det, der er  

 kollektivt aftalestof.
Kommunen har ret til ensidigt at fastsætte  

 normeringen.
Kommunen har ligeledes ret til at etablere en  

 skolefritidsordning uanset personaleorganisationernes standpunkt.  

 Mødereferatet betegner sig da heller ikke som en aftale.
Det indeholder alene  

 et tilsagn vedrørende dispensationstimer.
Mødereferatet er i øvrigt, hvad  

 tydeligt fremgår af sidste afsnit, alene konstaterende.
Klageren har herefter  

 ikke godtgjort, at mødereferatet af 22. marts 1988 indeholder en kollektiv  

 aftale om hente/bringe-ordningen.
 Arbejdsretten skal udtale:
Klageren har ikke godtgjort, at der på mødet den 22. marts 1988 blev  

 indgået en aftale om hente/bringe-ordningen ved skolefritidsordningerne på  

 Frederiksberg, som afskar indklagede fra den 10. august 1989 at ændre  

 hente/bringe- ordningen som sket.
Indklagede må derfor frifindes.
 T h i k e n d e s f o r r e t :
 Indklagede, Frederiksberg Kommune, frifindes.
 Klageren, Lærernes Centralorganisation, skal inden 14 dage efter denne  

 doms afsigelse betale 2.000 kr. i sagsomkostninger til Arbejdsretten.
