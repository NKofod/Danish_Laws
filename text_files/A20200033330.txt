Lov om ændring af lov om folkeskolen (Gennemførelse af nationale test i skoleåret 2019/20) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om folkeskolen, jf. lovbekendtgørelse nr. 823 af 15. august 2019, som ændret ved § 13 i lov nr. 1746 af 27. december 2016, § 1 i lov nr. 209 af 5. marts 2019 og lov nr. 564 af 7. maj 2019, foretages følgende ændringer:
 1. I § 13, stk. 1, indsættes som 3. pkt.:
»For test, jf. stk. 3, aflagt i skoleåret 2019/20 skal forældrene dog alene underrettes om resultaterne efter anmodning.« 2. I § 13, stk. 3, indsættes efter 1. pkt. som nye punktummer:
»I skoleåret 2019/20 kan skolens leder dog beslutte ikke at afholde og anvende disse test i udvalgte eller alle fag og på udvalgte eller alle klassetrin.
Børne- og undervisningsministeren vælger et antal klasser og et antal skoler, som uanset 2. pkt. skal afholde disse test.« 3. I § 13 a, stk. 1, indsættes som 2. pkt.:
»For skoleåret 2019/20 offentliggøres landsresultaterne dog på baggrund af de test, der er aflagt af klasser efter § 13, stk. 3, 3. pkt.« § 2 Stk. 1. Loven træder i kraft den 14. april 2020.
 Stk. 2. § 13, stk. 1, 3. pkt., i  lov om folkeskolen som affattet ved denne lovs § 1, nr. 1, § 13, stk. 3, 2. og 3. pkt., i lov om folkeskolen som affattet ved denne lovs § 1, nr. 2, og § 13 a, stk. 1, 2. pkt., i lov om folkeskolen som affattet ved denne lovs § 1, nr. 3, ophæves den 31. juli 2020.
 Stk. 3. § 1, nr. 1, finder anvendelse i forbindelse med underretning af forældrene om resultaterne af test efter § 13, stk. 3, i lov om fokeskolen, som eleven har gennemført i skoleåret 2019/20, medmindre skolen har underrettet forældrene herom inden lovens ikrafttræden.
Givet på Fredensborg Slot, den 30. marts 2020 Under Vor Kongelige Hånd og Segl MARGRETHE R.
