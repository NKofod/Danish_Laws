Bekendtgørelse om fortsat delvis suspension af tilbud om danskuddannelse til voksne udlændinge m.fl. i forbindelse med håndtering af Coronavirussygdom 2019 (COVID-19) I medfør af § 12 d, stk. 3, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med sundhedsministeren, fastsættes efter bemyndigelse:
 Justeringer angående lov om danskuddannelse til voksne udlændinge m.fl.
 § 1. Med henblik på at forebygge og inddæmme udbredelsen af COVID-19 her i landet fraviges forpligtelser for det offentlige og privates rettigheder over for det offentlige i følgende regler for personer, der deltager i tilbud i medfør af danskuddannelsesloven, jf. lovbekendtgørelse nr. 2018 af 11. december 2020 om danskuddannelse til voksne udlændinge m.fl. og regler fastsat i medfør heraf:
1) § 2 e, stk. 1 og § 2 f, stk. 1, vedrørende tidsperioden for tilbud om danskuddannelse, jf. stk. 2, 2) § 6 a vedrørende gyldighedsperioden for de enkelte klip på klippekortet, jf. stk. 3, 3) § 9, stk. 3, vedrørende udbyders evaluering af kursisternes sprogtilegnelse ved overgang mellem moduler, jf. dog stk. 4, og 4) § 14, stk. 4-6, vedrørende tidsfrister for moduler i forhold til tilbagebetaling af depositum, jf. stk. 5.
 Stk. 2. Vedrørende stk. 1, nr. 1, om tidsperioden for tilbud om danskuddannelse, jf. § 2 e, stk. 1, og § 2 f, stk. 1, i lov om danskuddannelse til voksne udlændinge m.fl., gælder det for kursister, som i en eller flere perioder har været afskåret fra at deltage i undervisning som følge af, at undervisningen har været helt eller delvist lukket som følge af covid-19, at danskuddannelsesperioden forlænges med en tilsvarende periode.
 Stk. 3. Vedrørende stk. 1, nr. 2, om gyldighedsperioden for de enkelte klip på klippekortet, jf. § 5, stk. 2, samt bilag 2, i bekendtgørelse om danskuddannelse til voksne udlændinge m.fl., gælder det for kursister, som i en eller flere perioder har været afskåret fra at deltage i undervisning som følge af, at undervisningen har været helt eller delvist lukket som følge af covid-19, at klippekortet forlænges med en tilsvarende periode.
Stk. 4. Uanset stk. 1, nr. 3, vedrørende udbyders evaluering af kursisternes sprogtilegnelse, kan udbyder af danskuddannelse i perioden fra den 21. december 2020 og frem til der på ny er adgang til fuld genåbning af tilbud om danskuddannelse for den pågældende udbyder vælge at gennemføre modulskifte ved en faglig vurdering af, om den enkelte kursist har opnået et dansksprogligt færdighedsniveau, der svarer til en bestået modultest på det niveau, kursisten er indplaceret på.
Vurderingen skal være skriftlig og har gyldighed som en bestået modultest.
Den skriftlige vurdering erstatter scorearket til pågældende modultest og opbevares af udbyder fysisk eller digitalt i 3 år, eller frem til den pågældende kursist afslutter danskuddannelsen ved bestået prøve i dansk, jf. § 9, i lov om danskuddannelse til voksne udlænding m.fl.
Stk. 5. Kommunalbestyrelsen henviser en kursist, der har bestået et modul i overensstemmelse med stk. 4, til det næste modul.
Kursisten anses hermed for at have påbegyndt det næste modul.
En S-kursist, jf. § 2 d, i lov om danskuddannelse til voksne udlændinge m.fl., kan ikke påbegynde undervisningen, før den pågældende har indbetalt depositum til den udbyder af danskuddannelse, som kursisten er henvist til, jf. § 13, stk. 1 i bekendtgørelse om danskuddannelse til voksne udlændinge m.fl.
 Stk. 6. Vedrørende stk. 1, nr. 4, om tidsfrister for moduler i forhold til tilbagebetaling af depositum, jf. § 13, stk. 5, samt bilag 3 i bekendtgørelse om danskuddannelse til voksne udlændinge m.fl., gælder det for kursister, som i en eller flere perioder har været afskåret fra at deltage i undervisning som følge af, at undervisningen har været helt eller delvist lukket som følge af covid-19, at tidsfristen for moduler i forhold til tilbagebetaling af depositum forlænges med en tilsvarende periode.
Ikrafttrædelse § 2. Bekendtgørelsen træder i kraft den 28. februar 2021.
 Stk. 2. Bekendtgørelse nr. 105 af 26. januar 2021 om forsat delvis suspension af tilbud om danskuddannelse til voksne udlændinge m.fl. i forbindelse med håndtering af Coronavirussygdom 2019 (COVID-19) ophæves.
