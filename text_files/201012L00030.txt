Fremsat den 14. oktober 2010 af indenrigs- og sundhedsministeren (Bertel Haarder) Forslag til Lov om ændring af lov om konkurrencemæssig ligestilling mellem kommuners og regioners egenproduktion og køb af ydelser hos eksterne leverandører i relation til udgifter til merværdiafgift m.v. samt om Momsfondet (Nedlæggelse af Momsfondet) § 1 I lov nr. 497 af 7. juni 2006 om konkurrencemæssig ligestilling mellem kommuners og regioners egenproduktion og køb af ydelser hos eksterne leverandører i relation til udgifter til merværdiafgift m.v. samt om Momsfondet foretages følgende ændringer:
 1. I lovens titel udgår: »samt om Momsfondet«.
 2. § 5 ophæves.
§ 2 Stk. 1. Loven træder i kraft den 1. januar 2011.
 Stk. 2. Bekendtgørelse nr. 92 af 25. januar 2007 om Det Kommunale Momsfond forbliver i kraft, indtil den ophæves.
§ 3 Stk. 1. Midlerne i Det Kommunale Momsfond skal i perioden frem til den 31. december 2012 anvendes til finansiering af uddannelses- og forskningsvirksomhed af betydning for regionerne og kommunerne samt i øvrigt til finansiering af opgaver af fælles interesse for kommuner og regioner, jf. dog stk. 2.
Stk. 2. Det Kommunale Momsfonds egenkapital overføres til statskassen.
Indenrigs- og sundhedsministeren fastsætter nærmere regler herom.
Stk. 3. Indenrigs- og sundhedsministeren kan fastsætte regler for fondets bestyrelse og virksomhed.
Ministeren kan herunder fastsætte bestemmelser om fondets adgang til at påtage sig hæftelse for forpligtigelser i medfør af løn- og øvrige ansættelsesvilkår for personale, der ansættes til løsning af opgaver inden for fondets virksomhedsområde.
§ 4 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Lovforslaget er en del af udmøntningen af Aftalen om genopretning af dansk økonomi af 25. maj 2010 mellem regeringen (Venstre og Det Konservative Folkeparti) og Dansk Folkeparti.
Aftalen tager sigte på at genoprette den danske økonomi gennem den nødvendige tilpasning af offentlige udgifter og indtægter.
Med aftalen styrkes den offentlige økonomi med omkring 24 mia. kr. i 2013.
Med henblik på at kunne fastholde kommunernes udgifter til velfærd gennemføres en række budgetforbedringer på statens område.
Med dette lovforslag udmøntes den del af aftalen, der vedrører nedlæggelsen af Det Kommunale Momsfond.
Med lovforslaget foreslås det at nedlægge Det Kommunale Momsfond.
Det følger af lovforslaget, at det årlige statslige tilskud til Momsfondet vil bortfalde den 1. januar 2011, og at Momsfondets egenkapital vil blive hjemtaget til staten.
Det foreslås endvidere at etablere en toårig afviklingsperiode for Momsfondet.
I afviklingsperioden vil Momsfondet og Momsfondets bestyrelse fortsat eksistere og administrere afviklingen af Momsfondet.
2. Lovforslagets baggrund og formål Det Kommunale Momsfond blev oprettet som en statslig institution i henhold til § 39, stk. 5, i lov om almindelig omsætningsafgift (merværdiafgift), jf. lovbekendtgørelse nr. 305 af 26. maj 1978.
Her fastsættes det i § 39, stk. 4-7, at der skal udbetales et beløb til et fond, hvis midler skal anvendes til finansiering af uddannelses- og forskningsvirksomhed af betydning for amtskommunerne og kommunerne samt i øvrigt til finansiering af fælleskommunale opgaver.
Det fastsættes endvidere i § 39, stk. 5, at indenrigsministeren fastsætter de nærmere regler for beløbets udbetaling samt for fondets bestyrelse og virksomhed.
 Denne bestemmelse blev udmøntet i bekendtgørelse nr. 86 af 13. marts 1979 om Det Kommunale Momsfond,  hvor det fastsættes, at det beløb, der i henhold til merværdiafgiftsloven § 3, stk. 3, jf. § 39, stk. 4-7, skal udbetales til et fond, udbetales til Det Kommunale Momsfond.
 Hjemlen for fondets virke blev i 1984 ophævet ved lov om almindelig omsætningsafgift (merværdiafgift). I dag hjemles Det Kommunale Momsfonds virke i § 5 i lov nr. 497 af 7. juni 2006 om konkurrencemæssig ligestilling mellem kommuners og regioners egenproduktion og køb af ydelser hos eksterne leverandører i relation til udgifter til merværdiafgift m.v. samt om Momsfondet.
Det Kommunale Momsfond var oprindeligt oprettet for at kompensere kommunerne og amtskommunerne under ét for udgifterne til pålægsmoms.
Siden 1985 er kommunerne og amtskommunerne/regionerne imidlertid kompenseret fuldt ud for deres momsudgifter gennem momsudligningsordningen og herefter momsrefusionsordningen, og det statslige bidrag til fondet er således ikke længere knyttet til kommunernes og amtskommunernes/regionernes momsudgifter.
I henhold til aftalen om genopretning af dansk økonomi nedlægges Det Kommunale Momsfond for at sikre øget sammenhæng i fordelingen af midler til analyse- og forskningsvirksomhed.
Nedlæggelsen af Det Kommunale Momsfond vil blive gennemført i tæt samarbejde med KL og Danske Regioner.
 Lovforslaget forventes at tilvejebringe et provenu til statskassen på 236,6 mio. kr. i 2011 og 56,6 mio. kr. årligt herefter.
3. Gældende ret Det følger af § 5, stk. 1, i lov nr. 497 af 7. juni 2006 om konkurrencemæssig ligestilling mellem kommuners og regioners egenproduktion og køb af ydelser hos eksterne leverandører i relation til udgifter til merværdiafgift m.v. samt om Momsfondet, at midlerne i Det Kommunale Momsfond anvendes til finansiering af uddannelses- og forskningsvirksomhed af betydning for regionerne og kommunerne samt i øvrigt til finansiering af opgaver af fælles interesse for kommuner og regioner.
Beslutning om anvendelse af Momsfondets midler træffes af bestyrelsen.
Indenrigs- og sundhedsministeren fastsætter, jf. § 5, stk. 2, regler for Momsfondets bestyrelse og virksomhed.
Ministeren kan herunder fastsætte bestemmelser om Momsfondets adgang til at påtage sig hæftelse for forpligtelser i medfør af løn- og øvrige ansættelsesvilkår for personale, der ansættes til løsning af opgaver inden for Momsfondets virksomhedsområde.
Bemyndigelsen er udmøntet i bekendtgørelse nr. 92 af 25. januar 2007 om Det Kommunale Momsfond, hvor de nærmere regler for Momsfondets virksomhed og bestyrelse er fastsat.
Momsfondet ledes, jf. § 5 i bekendtgørelsen, af en bestyrelse på syv medlemmer, hvor KL udpeger tre medlemmer, Danske Regioner udpeger to medlemmer, mens Indenrigs- og Sundhedsministeriet og Finansministeriet hver udpeger et medlem.
Det fastsættes endvidere i § 5, stk. 3, i lov nr. 497 af 7. juni 2006 om konkurrencemæssig ligestilling mellem kommuners og regioners egenproduktion og køb af ydelser hos eksterne leverandører i relation til udgifter til merværdiafgift m.v. samt om Momsfondet, at indenrigs- og sundhedsministeren yder et årligt tilskud til Momsfondet.
Tilskuddet udgør 87,3 mio. kr. i 2006-grundniveau og reguleres årligt med satsreguleringsprocenten.
I 2010 udgør tilskuddet 99,1 mio. kr. svarende til 101,0 mio. kr. i 2011-pl.
4. Lovforslagets indhold Med lovforslaget foreslås det at nedlægge Det Kommunale Momsfond.
Det følger af lovforslaget, at det årlige statslige tilskud til Momsfondet vil bortfalde den 1. januar 2011, og at Momsfondets egenkapital vil blive hjemtaget til staten.
Det forventes, at 180,0 mio. kr. af Det Kommunale Momsfonds egenkapital umiddelbart vil blive overført  til statskassen.
Indenrigs- og sundhedsministeren bemyndiges med lovforslaget til at fastsætte de nærmere regler om overførslen.
Den resterende del af egenkapitalen, der skønnes at ville udgøre 35  45 mio. kr. forventes anvendt til afvikling af Momsfondets forpligtelser.
Hertil kommer ikke anvendte frie midler i 2010 samt eventuelle tilbageførte midler fra ikke afsluttede eller ikke igangsatte projekter, hvortil der er givet bevilling, som ligeledes forventes anvendt til afvikling af Momsfondets forpligtigelser.
Overskydende midler efter afviklingen tilfalder staten.
Der skal i øvrigt henvises til, at det på forslaget til finansloven for 2011 i henhold til Aftalen om genopretning af dansk økonomi er foreslået, at statens tilskud til Det Kommunale og Regionale Evalueringsinstitut (KREVI) forhøjes med 5,5 mio. kr.
Endvidere er foreslået oprettet en konto til analyse- og forskningsarbejde vedr. det kommunale og regionale område på 32,8 mio. kr. svarende til det nuværende tilskud til Anvendt Kommunal Forskning (AKF) og Dansk Sundhedsinstitut (DSI). Der er desuden afsat 6,1 mio. kr. til tilskud til de kommunale og regionale lønningsnævn.
Endelig er foreslået oprettet en konto til overførslen af 180,0 mio. kr. fra Momsfondets egenkapital.
Med henblik på at sikre en smidig afvikling af Momsfondets aktiviteter foreslås med lovforslaget etableret en toårig afviklingsperiode for Det Kommunale Momsfond.
I denne periode vil Momsfondet og Momsfondets bestyrelse fortsat eksistere og administrere afviklingen med de midler fra Momsfondets egenkapital, som ikke umiddelbart hjemtages til staten.
Hensigten er, at egenkapitalen kan anvendes til at honorere de af Momsfondet allerede givne støttetilsagn - herunder også flerårige tilsagn - samt til målrettet at understøtte en række af de initiativer, som for øjeblikket er aktuelle i både kommuner og regioner i lyset af den økonomiske krise og den deraf følgende stramme offentlige udgiftspolitik.
KL vil fortsat varetage sekretariatsbetjeningen af Momsfondet i afviklingsperioden.
I afviklingsperioden vil den fremtidige organisering af Anvendt Kommunal Forskning (AKF) og Dansk Sundhedsinstitut (DSI) desuden skulle afklares.
Såvel Anvendt Kommunal Forskning (AKF) som Dansk Sundhedsinstitut (DSI) er i dag tæt organisatorisk knyttet til Momsfondet, idet deres respektive bestyrelser er ansvarlige over for Momsfondets bestyrelse.
Indenrigs- og Sundhedsministeriet vil drøfte den fremtidige organisering med de berørte parter, herunder KL og Danske Regioner.
 Der vil ske en justering af vedtægterne for AKF og DSI, så indenrigs- og sundhedsministeren varetager de funktioner, som Momsfondet hidtil har varetaget.
 Momsfondets hidtidige tilskud til AKF og DSI videreføres i 2011 fra ovennævnte konto til analyse- og forskningsvirksomhed vedr. det kommunale og regionale område.
 Afviklingen af Momsfondets forpligtigelser skal være gennemført senest den 31. december 2012.
5. Økonomiske konsekvenser for det offentlige Det hidtidige årlige tilskud fra staten til Momsfondet bortfalder.
Provenuet er 101,0 mio. kr. i 2011.
Momsfondets hidtidige tilskud til Det Kommunale og Regionale Evalueringsinstitut (KREVI) lægges sammen med den eksisterende finanslovsbevilling, mens der afsættes 32,8 mio. kr. til analyse- og forskningsarbejde vedr. det kommunale og regionale område.
Der er desuden afsat 6,1 mio. kr. til tilskud til de kommunale og regionale lønningsnævn.
I alt afsættes således 44,4 mio. kr. til disse indsatser.
 Netto tilvejebringes et årligt provenu på 56,6 mio. kr. i 2011.
Statskassen tilføres i 2011 herudover umiddelbart 180,0 mio. kr., som stammer fra Det Kommunale Momsfonds egenkapital.
Forslaget medfører, at Momsfondets egenkapital hjemtages på nær de afsatte midler til afvikling af Momsfondets virksomhed.
 Andre tiltag finansieret igennem Det Kommunale Momsfond vil, i det omfang de besluttes videreført efter afviklingsperioden, skulle finde anden finansiering.
6. Administrative konsekvenser for det offentlige Lovforslaget har ingen administrative konsekvenser for det offentlige.
7. Økonomiske konsekvenser for erhvervslivet Lovforslaget har ingen økonomiske konsekvenser for erhvervslivet.
8. Administrative konsekvenser for erhvervslivet Lovforslaget har ingen administrative konsekvenser for erhvervslivet.
9. Administrative konsekvenser for borgerne Lovforslaget har ingen administrative konsekvenser for borgerne.
10. Miljømæssige konsekvenser Lovforslaget har ingen miljømæssige konsekvenser.
11. Forholdet til EU-retten Lovforslaget indeholder ikke EU-retlige aspekter.
12. Hørte myndigheder og organisationer Lovforslaget har været sendt i høring hos følgende myndigheder og organisationer mv.: Danske Regioner og KL.
Bemærkninger til lovforslagets enkelte bestemmelser Til § 1 Til nr. 1 Affattelsen af lovens titel ændres således, at Momsfondet udgår af titlen.
Dette er en teknisk justering som følge af, at § 5 vedrørende Det Kommunale Momsfond foreslås ophævet med lovforslaget.
Til nr. 2 Med bestemmelsen foreslås det at ophæve § 5 i lov nr. 497 af 7. juni 2006 om konkurrencemæssig ligestilling mellem kommuners og regioners egenproduktion og køb af ydelser hos eksterne leverandører i relation til udgifter til merværdiafgift m.v. samt om Momsfondet.
Ved den foreslåede ophævelse af § 5 udgår bestemmelserne vedrørende Det Kommunale Momsfond af loven.
Dette følger af, at Det Kommunale Momsfond foreslås nedlagt med lovforslaget.
Nedlæggelsen af Det Kommunale Momsfond er en del af udmøntningen af Aftalen om genopretning af dansk økonomi.
Det fremgår af aftalen, at formålet med nedlæggelsen af Det Kommunale Momsfond er at sikre øget sammenhæng i fordelingen af midler til analyse- og forskningsvirksomhed.
Til § 2 Det foreslås i bestemmelsens stk. 1, at loven træder i kraft den 1. januar 2011. Det foreslås desuden i stk. 2, at bekendtgørelse nr. 92 af 25. januar 2007 om Det Kommunale Momsfond opretholdes, indtil den ophæves.
Det Kommunale Momsfonds bestyrelse skal således følge de allerede fastsatte regler for fondets bestyrelse og virksomhed mv. i den foreslåede toårige afviklingsperiode.
Til § 3 Det foreslås i bestemmelsens stk. 1, at Det Kommunale Momsfond fortsætter sit virke i en toårig afviklingsperiode frem til den 31. december 2012, hvor fondet endeligt nedlægges.
Det foreslås i bestemmelsens stk. 2, at Momsfondets egenkapital overføres til staten.
Indenrigs- og sundhedsministeren kan i medfør af den foreslåede § 3, stk. 2, fastsætte nærmere regler om, hvordan overførslen skal finde sted.
De nærmere regler for overførsel af Momsfondets egenkapital til statskassen fastsættes i en kommende revision af bekendtgørelse nr. 92 af 25. januar 2007 om Det Kommunale Momsfond.
Det forventes, at 180 millioner af Momsfondets egenkapital umiddelbart overføres til statskassen.
Staten får således en ekstraordinær indtægt i finansåret 2011. Den resterende del af egenkapitalen vil gå til afviklingen af Momsfondets forpligtelser i regi af Momsfondets bestyrelse.
Dette beløb forventes at udgøre 35-45 mio. kr.
Eventuelle overskydende midler fra afviklingen tilfalder ved Momsfondets endelige nedlæggelse staten.
I den toårige afviklingsperiode vil Momsfondet og Momsfondets bestyrelse fortsat eksistere og administrere afviklingen af Momsfondets forpligtelser med de midler fra egenkapitalen, som ikke umiddelbart hjemtages til staten.
Hertil kommer ikke anvendte frie midler i 2010 samt eventuelle tilbageførte midler fra ikke afsluttede eller ikke igangsatte projekter, hvortil der er givet bevilling, som ligeledes forventes anvendt til afvikling af Momsfondets forpligtigelser.
Det følger af stk. 3, at indenrigs- og sundhedsministeren fastsætter regler for fondets bestyrelse og virksomhed mv.
Disse regler er nærmere fastsat i bekendtgørelse nr. 92 af 25. januar 2007 om Det Kommunale Momsfond.
Til § 4 Bestemmelsen fastlægger lovens territoriale anvendelsesområde og indebærer, at loven ikke gælder for Færøerne og Grønland.
