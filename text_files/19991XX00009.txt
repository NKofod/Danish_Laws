Skriftlig fremsættelse (6. oktober 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 ændring af lov om grundlæggende social- og sundhedsuddannelser  

 inden for bistands-, pleje- og omsorgsområdet m.v. (Revision af  

 den pædagogiske grunduddannelse).
(Lovforslag nr.
L 9).
Den pædagogiske grunduddannelse blev oprettet i 1996  

 som en bred ungdomsuddannelse på det pædagogiske område.  

 Den retter sig mod de arbejdsområder på dag- og  

 døgnpasningsområdet - herunder dagplejen - hvor der hidtil ikke  

 havde været beskæftiget personale med en pædagogisk  

 uddannelse.
Der er tale om en grundlæggende uddannelse til  

 pædagogmedhjælper, dagplejer, omsorgsmedhjælper m.v., der  

 bygger på et almindeligt grundskoleniveau.
 Uddannelsen bidrager til at opfylde regeringens  

 målsætning om Uddannelse til alle unge, som er konkretiseret til,  

 at 95 pct. af en ungdomsårgang skal have en ungdomsuddannelse.
Ifølge loven skal uddannelsen tages op til revision  

 i dette folketingsår, og Undervisningsministeriet har med henblik  

 på denne revision med ekstern konsulentbistand gennemført en  

 evaluering af uddannelsen.
Evalueringsrapporten indgår nu i den  

 fortsatte udvikling af uddannelsen i ministeriet, Rådet for Social- og  

 Sundhedsuddannelserne og på skolerne.
 Evalueringen og berørte parters tilkendegivelser  

 samt ministeriets erfaringsgrundlag i øvrigt er grundlag for dette  

 lovforslag, som indebærer, at den pædagogiske grunduddannelse  

 indtil videre fortsætter med den nuværende struktur og det  

 nuværende faglige indhold.
 Idet jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
