 I medfør af § 1, stk. 1 og 2, § 4, § 22, stk. 1 og 2 og § 24 i lov om  

 administration af Det Europæiske Økonomiske Fællesskabs forordninger om  

 markedsordninger for landbrugsvarer m.v., jf. lovbekendtgørelse nr. 414 af  

 13. juni 1990, fastsættes:
 § 1.  Denne bekendtgørelse vedrører ydelse af  

 godtgørelse for definitivt ophør med mælkeproduktion i medfør af Det  

 Europæiske Økonomiske Fællesskabs forordninger herom.
 § 2.  Ansøgning om godtgørelse skal af producenten  

 indsendes til Danske Mejeriers Mælkeudvalg, Frederiks Alle 22, 8000 Århus C,  

 på et skema, der rekvireres hos dette.
 Stk. 2.  Danske Mejeriers Mælkeudvalg videresender  

 ansøgningerne til EF-direktoratet, der træffer afgørelse i sagerne og  

 varetager administrationen iøvrigt.
 § 3.  Ansøgninger om godtgørelse skal være  

 Mælkeudvalget i hænde senest den 31. januar 1992 for producenter, der  

 forpligter sig til definitivt at ophøre med mælkeproduktion senest den 29.  

 marts 1992.
 Stk. 2.  Ansøgning om godtgørelse for en basisandel, som  

 er tilknyttet et areal omfattet af en forpagtningskontrakt, kan kun  

 imødekommes, hvis bortforpagteren skriftligt har godkendt, at ansøgningen  

 omfatter denne basisandel.
 Stk. 3.  Ansøgning fra sammenslutninger af fysiske eller  

 juridiske personer skal underskrives af samtlige deltagere i  

 sammenslutningen.
§ 4.  Ansøgninger om godtgørelse imødekommes i den  

 rækkefølge, de modtages.
Ansøgninger, som modtages før den 1. november 1991  

 anses for modtaget denne dato.
Stk. 2.  Ansøgninger, der er modtaget samme dag, anses  

 for modtaget samtidig.
Hvis ikke samtlige de ansøgninger, der er modtaget  

 samtidig kan imødekommes, prioriteres ansøgningerne efter ansøgers alder  

 således, at den ældre ansøger imødekommes frem for den yngre.
I tilfælde af,  

 at ansøger er en sammenslutning af personer, er den ældste persons alder  

 afgørende.
 Stk. 3.  Ansøgere vil få meddelelse om, hvorvidt  

 ansøgningen er accepteret senest den 1. marts 1992.
 § 5.  Godtgørelsen udgør 35 øre/ kg basisandel pr. år  

 i 5 år med første udbetaling i oktober måned 1992.
 § 6.  Ansøgninger om ydelse af godtgørelse i henhold  

 til de i § 1 nævnte forordninger kan kun imødekommes i det omfang,  

 ansøgningerne kan finansieres inden for det beløb, der stilles til rådighed  

 efter forordning (EØF) nr. 1637/91.
 § 7.  Veterinærdirektoratet foretager kontrol med  

 overholdelse af de i § 1 nævnte ordningers overholdelse.
 Stk. 2.  Overtrædelse af de i henhold til § 3 påtagne  

 forpligtelser straffes med bøde.
 § 8.  Afgørelser truffet af EF-direktoratet i henhold  

 til denne bekendtgørelse kan af ansøgeren indbringes for  

 Landbrugsministeriets departement inden 4 uger efter, at afgørelsen er  

 meddelt klageren.
 § 9.  Bekendtgørelsen træder i kraft den 15. oktober  

 1991.
