 Skrivelse om ny bekendtgørelse om statsrefusion og tilskud samt regn-skabsaflæggelse og refusion på visse områder inden for Social- og Indenrigsministeriets, Beskæftigelsesministeriet, Udlændinge-, Integrations og Boligministeriets og Ministeriet for Børn, Undervisning og Ligestillings ressortområder.
 Til orientering vedlægges bekendtgørelse om statsrefusion og tilskud samt regnskabsaflæggelse og refusion på visse områder inden for Social- og Indenrigsministeriets, Beskæftigelsesministeriet, Udlændinge-, Integrations og Boligministeriets og Ministeriet for Børn, Undervisning og Ligestillings ressortområder (regnskabsbekendtgørelsen).
 Lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne (refusionsloven), som træder i kraft den 4. januar 2016, medfører en omlægning af det eksisterende refusionssystem mellem stat og kommuner.
I regnskabsbekendtgørelsens § 1, stk. 2, er i den forbindelse indsat, at kapitel 6 og kapitel 9 og § 70 ikke finder anvendelse for udgifter, der er omfattet af refusionsloven.
Det skyldes, at en ny bekendtgørelse om finansiering af visse offentlige ydelser, der udbetales af kommunerne, Udbetaling Danmark og arbejdsløshedskasserne, indeholder regler om anvisning af refusion og korrektion af data ved udbetaling af ydelser med urette, og om opgørelse af finansieringsbeløb ved tilbagebetalingspligt og efterbetaling.
Sidstnævnte bekendtgørelse udstedes af beskæftigelsesministeren til ikrafttræden den 4. januar 2016.
 De gældende regler i arbejdsløshedsforsikringslovens § 82 a og § 100, stk. 2, i lov om aktiv socialpolitik ophæves ved refusionsreformens ikrafttræden 4. januar 2016. Derfor udgår disse bestemmelser af regnskabsbekendtgørelsen.
 Herudover indeholder regnskabsbekendtgørelsen tekniske konsekvensrettelser som følge af ændret lovgivning og ressortomlægningen ved kongelig resolution af 28. juni 2015.
 Bekendtgørelsen træder i kraft samtidig med refusionsloven den 4. januar 2016.
