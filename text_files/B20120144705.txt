Bekendtgørelse om forbrænding af visse typer af træaffald på trævareforarbejdende virksomheder I medfør af § 7, stk. 1, nr. 1, 2 og 8, § 7 a, stk. 1 og 2, § 35, stk. 2, § 45, stk. 2, § 80, stk. 1, og § 110, stk. 3, i lov om miljøbeskyttelse, jf. lovbekendtgørelse nr. 879 af 26. juni 2010, som ændret ved lov nr. 446 af 23. maj 2012, lov nr. 1149 af 11. december 2012 og lov nr. 1248 af 18. december 2012, fastsættes:
Kapitel 1 Anvendelsesområde og definitioner § 1. Trævareforarbejdende virksomheder, der er omfattet af § 2, kan uden at følge den kommunale anvisning efter bekendtgørelse om affald forbrænde træaffald, der er omfattet af §§ 3 og 4, til energiproduktion på egne fyringsanlæg med en samlet nominel termisk indfyret effekt over 120 kW og mindre end 50 MW.
 § 2. Trævareforarbejdende virksomheder er virksomheder, der fremstiller eller forarbejder trævarer, såsom møbelfabrikker, snedkervirksomheder m.v., herunder virksomheder der fremstiller eller forarbejder spånplader, krydsfiner, limtræ mv.
 § 3. Træaffald omfatter rester af træ fra virksomhedens produktion eller forarbejdning af trævarer, for eksempel savsmuld, høvlspåner, flis, pudsestøv, træstykker og pladerester, som indeholder lim, lak, maling, folie eller lamineringsmateriale, men som ikke indeholder halogenerede organiske forbindelser eller tungmetaller som følge af behandling med træbeskyttelsesmidler eller fra overfladebehandlingsmidler.
§ 4. Træaffaldet skal være opstået ved virksomhedens egen produktion.
Har en virksomhed produktionsanlæg flere steder, anses træaffald fra ethvert af disse produktionsanlæg for at være affald fra virksomhedens egen produktion, således at dette affald kan forbrændes ved ethvert andet produktionsanlæg inden for virksomheden.
 § 5. Bekendtgørelsen omfatter ikke:
 1) Fyringsanlæg på trævareforarbejdende virksomheder med en samlet nominel indfyret termisk effekt på 50 MW og derover, der er omfattet af bekendtgørelsen om begrænsning af visse luftforurenende emissioner fra store fyringsanlæg.
 2) Fyringsanlæg på trævareforarbejdende virksomheder med en samlet nominel indfyret termisk effekt under 50 MW, hvis der alene fyres med biomasseaffald, jf. bekendtgørelse om biomasseaffald.
Kapitel 2 Krav til indretning og drift samt grænseværdier § 6. Fyringsanlæg skal indrettes og drives som angivet i bilag 1.
 § 7. Fyringsanlæg skal overholde de i bilag 2, tabel 1, angivne emissionsgrænseværdier.
Kapitel 3 Kontrol § 8. Fyringsanlæg, der er omfattet af bekendtgørelsen om godkendelse af listevirksomhed, skal i ansøgningen om miljøgodkendelse redegøre for, hvordan kravene i §§ 6 og 7 vil blive overholdt ved forbrænding af træaffald, der er omfattet af §§ 3 og 4.
 Stk. 2. Fyringsanlæg, der ikke er omfattet af bekendtgørelsen om godkendelse af listevirksomhed, skal i en anmeldelse til tilsynsmyndigheden redegøre for, hvordan kravene i §§ 6 og 7 vil blive overholdt ved forbrænding af træaffald, der er omfattet af §§ 3 og 4. Anmeldelsen skal være tilsynsmyndigheden i hænde senest otte uger før, at anlægget tages i brug til forbrænding af træaffald, der er omfattet af §§ 3 og 4.
 § 9. Til kontrol af grænseværdierne i bilag 2, tabel 1, skal der føres egenkontrol i overensstemmelse med bilag 3.
Stk. 2. Virksomheden skal hvert år inden den 1. februar indsende resultaterne af AMS-kontrollen for NOx-emissionen på enkeltanlæg over 30 MW til tilsynsmyndigheden.
Opgørelsen skal ske for hver måned i det forudgående kalenderår.
For anlæg omfattet af bekendtgørelse af godkendelse af listevirksomhed kan godkendelses- eller tilsynsmyndigheden fastsætte vilkår om en anden fremsendelsesfrist for måleresultater, hvis dette er mere hensigtsmæssigt for rapporteringen af den samlede egenkontrol på virksomheden.
Stk. 3. Overskrider en enkelt 1-timesmåling emissionsgrænseværdien med en faktor 3, skal tilsyns myndigheden underrettes straks herom, hvis et vilkår herom er indsat i miljøgodkendelsen.
Der skal gøres rede for årsagen til overskridelsen, og for de foranstaltninger, der er eller vil blive iværksat for at undgå fremtidige overskridelser.
 Stk. 4. Målerapporten sendes til tilsynsmyndigheden senest to måneder efter, at der er foretaget præstationskontrol, jf. bilag 3. Målerapporten skal indeholde oplysninger om driftsforholdene under målingen, herunder den anvendte type af brændsel.
Stk. 5. Præstationskontrollen skal udføres som akkrediteret teknisk prøvning og målerapporten skal udfærdiges som en akkrediteret prøvningsrapport.
Laboratoriet skal være akkrediteret af Den Danske Akkrediterings- og Metrologifond (DANAK) eller et tilsvarende akkrediteringsorgan, som er medunderskriver af EAs (European co-operation for Accreditation) multilaterale aftale om gensidig anerkendelse til at gennemføre målingerne.
 § 10. Godkendelses- eller tilsynsmyndigheden kan stille strengere krav end dem, der fremgår af denne bekendtgørelse, til fyringsanlæg på virksomheder, der er omfattet af bekendtgørelse om godkendelse af listevirksomhed.
 Stk. 2. Kommunalbestyrelsen kan meddele påbud efter lovens § 42 om yderligere forureningsbegrænsende foranstaltninger over for ikke-godkendelsespligtige fyringsanlæg.
Kapitel 4 Straf § 11. Medmindre højere straf er forskyldt efter anden lovgivning, straffes med bøde den, der 1) indretter og driver et anlæg i strid med § 6, 2) overtræder emissionsgrænseværdier, jf. § 7, 3) undlader at anmelde installation af fyringsanlæg efter § 8, eller 4) undlader at føre egenkontrol jf. § 9, stk. 1.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på miljøet eller fremkaldt fare derfor eller 2) opnået eller tilsigtet en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Kapitel 5 Ikrafttrædelse § 12. Bekendtgørelsen træder i kraft den 7. januar 2013.
Miljøministeriet, den 20. december 2012 Ida Auken / Michel Schilling Bilag 1 Krav til indretning of drift af fyringsanlægget 1. Fyringsanlægget skal være tilpasset brændslets struktur, vandindhold og forbrændingstekniske egenskaber.
 2. Brændsel skal udgøre et homogent produkt ved indfyring i fyringsanlægget.
 3. Indfødning af brændsel skal ske automatisk.
4. Kedler skal være forsynet med måle- og reguleringsudstyr for O2 til styring af forbrændingsprocessen samt udstyr til løbende visning og registrering af CO.
Kedlerne skal drives med et indhold af O2 i røggassen, der altid er større end 4 % (vol), bortset fra i opstarts- og nedlukningsperioder.
Dette gælder dog ikke, hvis det ved et lavere indhold af O2 dokumenteres, at anlægget kan overholde en emissionsgrænse for dioxiner på 0,1 ng I-TEQ/normal m3 ved 10 % O2 og en emissionsgrænse for PAH-stoffer på 0,005 mg benz[a]pyren-ækvivalenter/normal m3 ved 10 % O2. Målingerne for dioxiner og PAH-stoffer skal foretages som anført i bilag 3, tabel 3, og ved beregningen af den samlede koncentration af dioxiner og furaner benyttes de ækvivalensfaktorer, som er angivet i bilag 5 i bekendtgørelse om anlæg, der forbrænder affald.
 5. På afkastet skal der indrettes et målested med indretning og placering som anført under punkterne 8.2.3.2  8.2.3.5 i Miljøstyrelsens vejledning nr. 2/2001 Luftvejledningen.
 6. Afkasthøjder for hvert enkelt afkast beregnes og etableres på baggrund af de beregningsmetoder, der er angivet i Miljøstyrelsens gældende vejledning nr. 2/2001 Luftvejledningen.
Bilag 2 Emissionsgrænseværdier Alle emissionsgrænseværdierne i tabel 1 er angivet ved referencetilstanden, som er tør røggas omregnet til 10 % O2, 0 ºC og 101,3 kPa.
NOx er summen af NO og NO2 i røggassen.
NO regnes vægtmæssigt som NO2.
 Tabel 1. Emissionsgrænseværdier for støv, CO og NOx.
Bilag 3 Krav til egenkontrol A.
Måling af emissioner 1. Kontinuerte målinger Hver enkel kedel med en nominel indfyret effekt større end 30 MW skal være forsynet med AMS- måleudstyr til måling af NOx-emissionen.
 Måle- og reguleringsudstyr for O2 til styring af forbrændingsprocessen samt udstyr til løbende visning af CO skal gennemgå en årlig kontrol og et årligt serviceeftersyn af et sagkyndigt firma.
AMS-målere for NOx, der opfylder præstationskrav i DS/EN 15267-3 eller tilsvarende standarder, vil kunne anvendes.
Andre målere kan anvendes, hvis de med hensyn til kvalitet og nøjagtighed svarer til ovennævnte målere.
 AMS skal overholde følgende kvalitetskrav udtrykt som den maksimale usikkerhed (95 % konfidensinterval): 20 % af grænseværdien for NOx.
 Kvalitetssikring af AMS for NOx skal gennemføres i overensstemmelse med principperne i EN14181. AMS skal ved ibrugtagning kalibreres (QAL2 omfattende 5 parallelle målinger udført over én dag).
Derefter underkastes AMS kontrol med parallelle målinger efter referencemetoder (AST omfattende 3 parallelle målinger) hvert 3. år.
AMS skal gennemgå en årlig kontrol og et årligt serviceeftersyn (funktionstest uden linearisering). AMS efterses og justeres med kalibreringsgasser efter leverandørens anvisninger (som erstatning for QAL3).
2. Præstationskontrol for støv, CO og NOx Der skal udføres en årlig præstationskontrol af de i bilag 2, tabel 1, angivne emissionsgrænseværdier, hvis der ikke udføres AMS-kontrol for stoffet.
 Hvis resultatet af præstationskontrollen for hvert enkelt stof er under 60 % af emissionsgrænseværdien for dette eller disse stoffer skal næste præstationskontrol udføres efter 2 år.
Ved præstationskontrol foretages 3 enkeltmålinger hver af en varighed på 1 time med henblik på at dokumentere, at emissionsgrænseværdierne for støv, CO og NOx i bilag 1, tabel 1, er overholdt.
Målingerne skal foretages ved fuld last (eller normalt forekommen maksimale last) under repræsentative driftsforhold.
 Præstationsmålingerne skal ikke udføres under opstart og nedlukning.
B.
Prøvetagningsmetoder og kvalitetssikring af AMS-målere Prøvetagning og analyse skal ske efter de i tabel 2 nævnte metoder eller efter internationale standarder af mindst samme analysepræcision og usikkerhedsniveau.
Tabel 3. Metoder for prøvetagning og analyse samt kvalitetssikring af AMS C.
Overholdelse af grænseværdier 1. Kontinuerte målinger De emissionsgrænseværdier, der måles for ved AMS-kontrol, anses for overholdt, når det aritmetiske gennemsnit af samtlige 1-timesmålinger i løbet af kontrolperioden er mindre end eller lig med grænseværdien.
Kontrolperioden er en kalendermåned, dog regnes perioder uden emission af det pågældende stof ikke med til kontrolperioden.
Usikkerheden på et enkelt måleresultat udtrykt som værdien af 95 %-konfidensintervallet må ikke overskride 20% af emissionsgrænseværdien for NOx.
Timegennemsnitsværdier bestemmes som de målte timegennemsnitsværdier efter fratrækning af værdien af konfidensintervallet.
2. Præstationskontrol for støv, CO og NOx Emissionsgrænseværdierne under normal drift, dvs. drift uden for opstart og nedlukning, anses for overholdt, når det aritmetiske gennemsnit af alle enkeltmålinger udført ved præstationskontrollen er mindre end eller lig med emissionsgrænseværdien.
