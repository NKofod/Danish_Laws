 Bekendtgørelse om indkomstbeskatning af aktieselskaber m.v.
 I medfør af § 25, § 29 C, § 30, stk. 7, og § 40 i selskabsskatteloven, jf. lovbekendtgørelse nr. 1082 af 14. november 2012, og § 35, stk. 1-4, i skatteforvaltningsloven, jf. lovbekendtgørelse nr. 175 af 23. februar 2011, som ændret ved lov nr. 649 af 12. juni 2013, fastsættes:
Opkrævningsmyndighed § 1. Indkomstskat, restskat, acontoskat og tillæg for selskaber og foreninger m.v. skal indbetales til SKAT, der forestår opkrævning, skatteberegning og eventuel tilbagebetaling.
 Stk. 2. Skattebeløb og tillæg efter stk. 1, som ikke indbetales rettidigt, inddrives tillige med tillæg, renter og gebyrer ved SKATs foranstaltning efter reglerne i lov om fremgangsmåden ved inddrivelse af skatter og afgifter m.v.
 Stk. 3. SKAT udbetaler de beløb, der efter selskabsskattelovens § 23 tilfalder kommunerne.
Beregning af ordinær acontoskat § 2. For selskaber og foreninger m.v., der er omfattet af acontoskatteordningen, jf. selskabsskattelovens § 29 A, beregner SKAT ordinær acontoskat, jf. dog stk. 2 og 3.
 Stk. 2. SKAT kan dog undlade at beregne ordinær acontoskat for selskaber og foreninger m.v., der ikke har pligt til at indgive selvangivelse, jf. skattekontrollovens § 2, stk. 1, nr. 4 og 5. Tilsvarende gælder for ordinær acontoskat for selskaber og foreninger m.v. fra og med det tidspunkt, hvor konkursdekret afsiges.
 Stk. 3. SKAT kan endvidere undlade at beregne ordinær acontoskat for selskaber og foreninger m.v., der er omfattet af selskabsskattelovens § 29 A, stk. 4, 1. pkt., eller § 30 A, stk. 8, 1. pkt.
 Stk. 4. Ordinær acontoskat for et administrationsselskab omfattet af selskabsskattelovens § 30 A, stk. 7, opkræves første gang i det tredje indkomstår efter acontoskattepligtens indtræden.
Angivelse og betaling § 3. SKAT udarbejder og stiller oplysninger om ordinære acontoskatterater til rådighed i TastSelv Erhverv, hvor selskaberne og foreningerne m.v. kan søge oplysningerne.
Oplysningerne kan også fås ved telefonisk eller skriftlig henvendelse til SKAT.
Stk. 2. Selskaber og foreninger m.v., der ønsker at betale frivillig acontoskat efter selskabsskattelovens § 29 A, stk. 6, kan angive den frivillige acontoskat i TastSelv Erhverv senest henholdsvis den 20. marts og den 20. november i opkrævningsåret for acontoskatten.
Betaling af frivillig acontoskat kan også ske ved skriftlig henvendelse, som skal være SKAT i hænde senest henholdsvis den 5. marts og den 5. november i opkrævningsåret for acontoskatten.
Stk. 3. Selskaber og foreninger m.v., der ønsker en ordinær acontoskatterate nedsat efter selskabsskattelovens § 29 C, kan ansøge om nedsættelsen i TastSelv Erhverv inden udløbet af betalingsfristen for raten.
Afgørelsen modtages i så fald digitalt i TastSelv Erhverv.
Anmodning om nedsættelse af en ordinær acontoskatterate kan også ske ved skriftligt begrundet henvendelse til SKAT senest 15. februar i opkrævningsåret.
Særskilt anmodning om nedsættelse af 2. rate af ordinær acontoskat kan fremsættes efter forfaldstidspunktet for 1. rate, dog inden den 15. oktober i opkrævningsåret for acontoskatten.
Anmodning om nedsættelse af ordinære acontoskatterater kan kun under særlige omstændigheder fremsættes efter raternes forfaldstidspunkt.
 Stk. 4. Oplysninger om betaling af skyldig indkomstskat, restskat og restskattetillæg fremgår af årsopgørelsen.
Registrering § 5. SKATs registre udgør grundlaget for udskrivning af materiale vedrørende registrering af selskaber og foreninger m.v.
Stk. 2. Selskaber og foreninger m.v., hvis første indkomstår er påbegyndt før den 29. januar 1992, og som vælger at betale acontoskat, jf. selskabsskattelovens § 30 A, stk. 2, skal rette henvendelse til SKAT inden begyndelsen af det kalenderår, hvorfra acontoskatteordningen skal finde anvendelse.
Tilmeldelse til acontoskatteordningen kan også ske ved at selskabet, foreningen m.v. indberetter frivillig acontoskat i TastSelv Erhverv senest henholdsvis den 20. marts og den 20. november i opkrævningsåret for acontoskatten.
Sambeskattede selskaber og foreninger m.v. skal tilmelde sig samlet.
 Ikrafttræden m.v.
 § 6. Bekendtgørelsen træder i kraft den 1. august 2013.
 Stk. 2. Samtidig ophæves bekendtgørelse nr. 929 af 4. oktober 2005 om indkomstbeskatning af aktieselskaber m.v.
