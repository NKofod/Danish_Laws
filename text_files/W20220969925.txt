Ligebehandlingsnævnets afgørelse om alder - stillingsopslag - medhold J.nr. 21-36736 En 43-årig kvinde klagede over forskelsbehandling på grund af alder i forbindelse med, at den indklagede virksomhed søgte medarbejdere på 16-30 år.
 Nævnet vurderede, at indklagede ved stillingsopslaget havde handlet i strid med forbuddet mod annoncering efter personer af en bestemt alder.
Da klager ikke havde søgt stillingen, var der ikke grundlag for at fastslå, at hun som ansøger til en ledig stilling var blevet forskelsbehandlet på grund af alder.
Hun blev derfor ikke tilkendt en godtgørelse.
 Afgørelsen blev truffet af et medlem af nævnets formandskab.
 Klagen angår påstået forskelsbehandling på grund af alder i forbindelse med et jobopslag vedrørende to stillinger i den indklagede virksomhed.
Ligebehandlingsnævnets afgørelse Det var i strid med forskelsbehandlingsloven, at indklagede søgte medarbejdere på 16-30 år.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Den indklagede virksomhed søgte den 17. august 2021 to cafémedarbejdere.
Af jobopslaget fremgik blandt andet følgende:
 vi søger personale med erfaring mellem 16-30 år til cafe.
du arbejder hurtigt, er flittig, mødestabil og ansvarsfuld.  Klager skrev samme dag følgende til indklagede:
Hej [navn] Vedr.
Annonce ID [xxx] på jobindex.
Jeg er 43 år  kan jeg søge jobbet? :-) Indklagede svarede hertil:
Hej [klager], Kun du kort beskrive dine erfaringer indenfor Bakery/cafe branchen?  Klager svarede herefter:
Hej [navn], Det vil jeg gøre  jeg ville blot sikre mig, da du skriver; 16-30 år i jobannoncen? :-) Klager forsøgte syv gange fra den 19. august 2021 til den 22. august 2021 at sende en besked til indklagede, men meddelelsen blev ikke leveret.
 Klagen blev modtaget i Ligebehandlingsnævnet den 20. august 2021.
 Klager fremsatte i klagen en beløbsmæssig påstand om betaling af en godtgørelse på 15.000 kr.
Parternes bemærkninger Klager gør gældende, at hun er blevet udsat for forskelsbehandling på grund af alder.
Klager ville gerne have søgt jobbet, men hun var som 43-årig åbenbart for gammel, da det fremgik af jobopslaget, at man skulle være mellem 16 og 30 år.
Klager ville ellers kunne varetage jobbet, da hun har 3,5 års erfaring fra café, er uddannet salgsassistent og har hygiejnekursus.
 Klager undlod at ansøge om stillingen, da det var helt tydeligt, at hun ikke passede ind i den aldersgruppe, som fremgik af stillingsopslaget.
Klager skrev dog til indklagede for at spørge, om hun kunne søge på trods af sin alder.
Indklagede spurgte ind til hendes erfaring, men da klager skrev igen for at være sikker på, at hun ikke ville spilde sin tid på en ansøgning, blev hun blokeret og dermed forhindret i at sende yderligere til indklagede.
 Indklagede har ikke besvaret nævnets henvendelser.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at det ikke ved annoncering må angives, at der til ansættelse foretrækkes personer af en bestemt alder.
 Indklagede søgte i stillingsopslaget af 17. august 2021 to medarbejdere på 16-30 år til sin café.
 Efter nævnets faste praksis har indklagede derfor handlet i strid med forbuddet mod annoncering efter personer af en bestemt alder.
 Klager får derfor medhold i klagen.
 Ligebehandlingsnævnet har ikke kompetence til at udstede bøder eller tilkende godtgørelse i anledning af overtrædelse af forbuddet mod annoncering efter personer af en bestemt alder.
 Da klager ikke har søgt stillingen, er der på baggrund af fast nævnspraksis ikke grundlag for at fastslå, at hun som ansøger til en ledig stilling er blevet forskelsbehandlet på grund af sin alder.
 Klager tilkendes derfor ikke nogen godtgørelse.
 Der henvises til nævnets faste praksis som udtrykt i sagsnr. 18-49147, sagsnr. 18-22789 og sagsnr. 2017-6810-62237.
Retsregler Afgørelsen er truffet efter følgende bestemmelser:
