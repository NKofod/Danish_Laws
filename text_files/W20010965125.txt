Landsskatteretskendelse Moms, fradrag, tab på debitor Klagen skyldes, at told- og skatteregionen ikke har godkendt fradrag for  

 moms af tab på debitorer.
Det fremgår, at A i perioden 1990-91 var momsregistreret som  

 landmand.
Klageren udførte i samme periode konsulentarbejde for B  

 A.m.b.a.
Det er oplyst, at der blev opkrævet og afregnet salgsmoms for  

 disse honorarer.
Klageren var andelshaver i B A.m.b.a., der havde udviklet et  

 projekt vedrørende slamforbrændingsanlæg.
Klageren ejede  

 efter det oplyste ca. 1/3 af andelene i B A.m.b.a., og var medlem af dets  

 bestyrelse.
Det fremgår endvidere, at der i året 1994 stiftedes et  

 aktieselskab, C A/S, hvor B A.m.b.a. blev aktionær ved at indskyde  

 slamforbrændingsprojektet.
I 1999 blev aktierne i C A/S solgt for 1 kr.
 B A.m.b.a. blev tvangsopløst ved skifteretskendelse af 10. oktober  

 2000.
Det fremgår endvidere, at honorarerne til klageren for 1990-91 ikke  

 er blevet betalt.
Derfor har klageren i 1999 fratrukket momsen af tabet  

 på denne debitor.
Momsen af tabet udgør 29.259 kr.
 Af årsregnskaberne for B A.m.b.a. for perioden 1990 til 1998  

 fremgår, at posten skyldige konsulenthonorarer udgør 412.605 kr.  

 for hver af årene 1991 til 1998.
 Told- og skatteregionen har ved den påklagede afgørelse ikke  

 godkendt klagerens foretagne fradrag for moms af tab på debitorer.  

 Regionen har som begrundelse for afgørelsen henvist til, at momslovens  

 § 27, stk. 6, ikke hjemler fradrag for moms af tab på debitorer som  

 følge af tvangsopløsning, og at der ikke er foretaget skridt  

 til at inddrive fordringen, hvilket er påkrævet efter momslovens  

 § 27, stk. 6. Regionen har endvidere anført, at den omhandlede  

 fordring må anses for at være forældet, idet fordringen er  

 stiftet i 1990/1991, og idet klageren ikke har taget skridt til at afbryde  

 forældelsen.
 Regionen har videre anført, at det følger af de af  

 Skatteministeriets Departement udstukne retningslinjer i afgørelse nr.  

 738 fra 1980, senere Momsvejledning 1999 afsnit G1.1.6.7, at der ikke er  

 fradrag for moms af tab på debitorer efter momslovens § 27, stk. 6,  

 hvis tabet skyldes, at den pågældende debitor er blevet  

 tvangsopløst.
 Klagerens repræsentant har over for Landsskatteretten nedlagt  

 påstand om, at fradraget for momsen af tabet på debitorer er  

 berettiget i henhold til momslovens § 27, stk.6.
 Repræsentanten har til støtte herfor bl.a. gjort  

 gældende, at tvangsopløsning må sidestilles med en  

 likvidation i henhold til momslovens § 27, stk. 6, og altså omfattet af  

 de retningslinjer som følger af Momsvejledningen 1999 afsnit  

 G1.6.1.7.
 Repræsentanten har videre gjort gældende, at klageren har haft  

 et indgående kendskab til B A.m.b.a.'s økonomiske situation, og  

 derfor har kendt fordringens lave værdi, hvorfor der ikke har  

 været anvendt unødige ressourcer til inddrivelse af  

 fordringen.
 Landsskatteretten udtaler:
Det følger af momslovens § 27, stk.6, at der i afgiftsgrundlaget  

 kan fradrages 80 pct. af konstaterede tab på uerholdelige fordringer  

 vedrørende leverede varer og ydelser.
Såfremt fordringerne  

 senere betales helt eller delvist, skal 80 pct. af modtagne beløb  

 medregnes i afgiftsgrundlaget, medmindre betalingen opnås efter  

 konkurslovens § 96.
Den tilsvarende bestemmelse i 6. momsdirektiv findes i artikel 11, punkt  

 C, stk. 1, hvoraf følger, at i tilfælde af annulation,  

 afbestilling, ophævelse, ikke eller delvis betaling eller afslag i  

 prisen efter det tidspunkt, hvor transaktionen har fundet sted,  

 nedsættes beskatningsgrundlaget tilsvarende på betingelser, som  

 fastsættes af medlemsstaterne.
For så vidt angår ikke eller  

 delvis betaling, kan medlemsstaterne dog fravige denne bestemmelse.
 Det følger af ordlyden af den danske bestemmelse, at det er en  

 betingelse, at der er konstateret et tab, og at tabet skal relatere sig til  

 en momspligtig leverance.
 Landsskatteretten finder, at tabet må anses for konstateret ved  

 tvangsopløsningen af B A.m.b.a. den 10. oktober 2000.
Landsskatteretten finder dog under de foreliggende omstændigheder,  

 at tabet på konstateringstidspunktet ikke kan anses at relatere sig til  

 en momspligtig ydelse.
Retten har herved henset til det tidsrum, der er  

 gået fra fordringens stiftelse til tabskonstateringen, at klageren  

 intet har gjort for at inddrive sin fordring, og den omstændighed at  

 klageren har været andelshaver i debitorselskabet.
Klageren må  

 derfor anses at have ydet B A.m.b.a. en kredit, der ikke kan anses for  

 begrundet i forretningsmæssige forhold, men i varetagelse af  

 formueinteresser.
 Landsskatteretten finder herefter, at der ikke kan indrømmes  

 fradrag for momsen af tabet på den pågældende debitor.
 Den påklagede afgørelse stadfæstes.
