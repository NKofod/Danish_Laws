Betænkning afgivet af Skatteudvalget den 10. marts 2022 Betænkning over Forslag til lov om ændring af ligningsloven (Afskaffelse af fradragsret for håndværksydelser efter boligjobordningen) [af skatteministeren (Jeppe Bruus)]:
1. Indstillinger Et flertal i udvalget (S, SF, RV og EL) indstiller lovforslaget til vedtagelse uændret.
 Et mindretal i udvalget (V, KF, DF, NB og Hans Kristian Skibby (UFG)) indstiller lovforslaget til forkastelse ved 3. behandling.
 Et andet mindretal i udvalget (LA) vil ved 3. behandling stemme hverken for eller imod lovforslaget.
 Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget bemærker, at Venstre finder det bekymrende, at regeringen og støttepartierne fjerner et fradrag, som giver mange danskere råd til at skifte væk fra naturgas og andre fossile brændsler eller foretage andre vigtige energiforbedringer i hjemmet.
I den nuværende situation med forhøjede energipriser og russisk aggression i Ukraine er der brug for at sætte fart på udfasningen af naturgas.
Derfor er det dybt problematisk, at regeringen og støttepartierne afskaffer fradragsret for grønne håndværksydelser i boligjobordningen, særlig i den aktuelle verdenssituation.
Det blev med aftalen om den skattefri varmecheck klart, at regeringen ikke ønsker at hjælpe de almindelige danskere, der er ramt af forhøjede energipriser, men kun et udsnit af den berørte gruppe.
De mange danskere, som står med enorme energiregninger, fratages nu også det fradrag, der giver dem mulighed for at omstille sig.
Regeringen har argumenteret med, at boligjobordningen ikke er en effektiv måde at foretage den grønne omstilling på.
Regeringen henviser i stedet til fire puljer i Klima-, Energi- og Forsyningsministeriet: bygningspuljen, skrotningspuljen, afkoblingspuljen og fjernvarmepuljen.
Derfor har Venstre spurgt ind til, hvor bureaukratiske ordningerne er at administrere.
Regeringens egne tal viser, at administrationsomkostningerne ved boligjobordningen er på ca. 0,6 pct., hvor det for de nævnte puljer typisk ligger på 5-8 pct.
Alene for bygningspuljen bruges knap 18 mio. kr. på statslig administration af en pulje, der kun skaber en tredjedel af den aktivitet, som boligjobordningen skaber.
Endvidere er Venstre betænkelig ved, at regeringen med lovforslaget gør det sværere for danskerne at omstille sig til at være grønne, hvilket er i modstrid med 70-procentsmålsætningen for Danmark.
Regeringen indrømmer også selv, at lovforslaget har negative konsekvenser for klimaet.
 Afslutningsvis er Venstre også bekymret over, at regeringen nu leverer endnu en skattestigning, som gør det dyrere at være dansker.
3. Udvalgsarbejdet Lovforslaget blev fremsat den 9. februar 2022 og var til 1. behandling den 24. februar 2022. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 21. december 2021 dette udkast til udvalget, jf.
SAU alm. del  bilag 98. Den 11. februar 2022 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Samråd Udvalget har stillet 1 spørgsmål til skatteministeren til mundtlig besvarelse, som ministeren har besvaret i et åbent samråd den 2. marts 2022.
Spørgsmål Udvalget har under udvalgsarbejdet stillet 6 spørgsmål til skatteministeren til skriftlig besvarelse, hvoraf ministeren har besvaret spørgsmål nr. 1-5. Udvalget forventer, at ministeren vil besvare spørgsmål nr. 6 inden 2. behandling af lovforslaget.
Birgitte Vind (S) Bjørn Brandenborg (S) Jens Joel (S) Anne Paulin (S) fmd.
Anders Kronborg (S) Kasper Sand Kjær (S) Malte Larsen (S) Thomas Jensen (S) Troels Ravn (S) Carl Valentin (SF) Lisbeth Bech-Nielsen (SF) Rasmus Nordqvist (SF) Kathrine Olldag (RV) Susan Kronborg (RV) Rune Lund (EL) Søren Søndergaard (EL) Louise Schack Elholm (V) Anne Honoré Østergaard (V) Anne Rasmussen (V) Torsten Schack Pedersen (V) Kim Valentin (V) Kenneth Mikkelsen (V) nfmd.
Dennis Flydtkjær (DF) Hans Kristian Skibby (UFG) René Christensen (DF) Rasmus Jarlov (KF) Mona Juul (KF) Lars Boje Mathiesen (NB) Ole Birk Olesen (LA) Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
