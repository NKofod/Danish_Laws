Skriftlig fremsættelse (4. oktober 2018) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om autorisation af sundhedspersoner og om sundhedsfaglig virksomhed, lov om apoteksvirksomhed, sundhedsloven og forskellige andre love (Autorisation af ambulancebehandlere og registrering af ambulancebehandlere med særlig kompetence (paramedicinere), opgavespecifik autorisation af behandlerfarmaceuter, genordination af receptpligtig medicin, ordination af dosisdispensering med tilskud, organisatorisk ansvar m.v.) (Lovforslag nr.
L 63) Med lovforslaget ønsker regeringen at gennemføre ændringer af lov om autorisation af sundhedspersoner og om sundhedsfaglig virksomhed, lov om apoteksvirksomhed, sundhedsloven og forskellige andre love.
Formålet med ændringerne er at styrke patientsikkerheden og sundhedspersonalets retssikkerhed samt at understøtte sundhedsvæsenets fortsatte udvikling af service og tilgængeligheden til lægemidler.
 Det foreslås for det første at indføre en autorisationsordning for ambulancebehandlere og en supplerende registrering for ambulancebehandlere, der har videreuddannet sig til ambulancebehandler med særlig kompetence (paramediciner). Formålet er at styrke den akutte indsats og den præhospitale patientsikkerhed til gavn for både patienter, pårørende og arbejdsgivere.
Det foreslås, at der som led i ordningerne indføres en beskyttelse af titlerne som henholdsvis ambulancebehandler, ambulancebehandler med særlig kompetence og paramediciner.
En autoriseret ambulancebehandler vil desuden efter lovforslaget blive underlagt de generelle forpligtelser, der gælder for autoriserede sundhedspersoner efter autorisationsloven og sundhedsloven samt blive underlagt Styrelsen for Patientsikkerheds individtilsyn med autoriserede sundhedspersoner.
For det andet foreslås det at forbedre serviceniveauet for borgerne og tilgængeligheden til lægemidler ved at indføre to nye sundhedsydelser på apotek og apoteksfilialer.
Apotekernes faglighed og viden om lægemidler skal udnyttes i større grad til gavn for borgerne ved at lade apotekerne spille en større rolle i det nære sundhedsvæsen.
 På den baggrund og efter aftale med Danmarks Apotekerforening foreslås det med lovforslaget, at der etableres en opgavespecifik autorisation af behandlerfarmaceuter, der på apoteker og apoteksfilialer får mulighed for at genordinere et begrænset udvalg af lægemidler, som en patient er i medicinsk behandling med samt adgang til at ordinere dosisdispensering med tilskud.
 De nye sundhedsydelser udgør et supplement til den lægelige behandling af patienten, men erstatter ikke den primære lægefaglige behandling.
 Herudover foreslås der med lovforslaget en række mindre præciseringer af apotekerloven, og at behandlerfarmaceuter omfattes af de generelle forpligtelser og sanktionsmuligheder, der gælder for autoriserede sundhedspersoner samt sundhedslovens regler om visse sundhedspersoners tilknytning til lægemiddelvirksomheder mv.
 For det tredje foreslås det at tydeliggøre det organisatoriske ansvar for fejl og andre forhold i sundhedsvæsenet, som kan være til fare for patientsikkerheden.
Det foreslås derfor, at der i lovgivningen stilles krav til ansvaret for driftsherren, herunder regioner, kommuner og private driftsherrer, der yder sundhedsfaglig behandling.
De foreslåede krav skal sikre, at sundhedspersoner skal kunne varetage deres opgaver fagligt forsvarligt, og at ansvaret for fejl og manglende overholdelse af pligter fastsat i lovgivningen, der kan tilskrives driftsherrens dispositioner og organisering af arbejdet og behandlingsstedet, ikke pålægges den enkelte sundhedsperson.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
