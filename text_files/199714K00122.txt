Nr BTL 122 Betænkning over Forslag til lov om ændring af lov om social bistand og lov  

 om aktiv socialpolitik (Rådighedsvurdering)   

 Nr L 122 1997-98. 1. samling Afgivet af Socialudvalget Afgivet: 19971211 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse uændret.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse ved 3.  

 behandling.
 En del af mindretallet (Enhedslistens medlem af udvalget) mener, at  

 aktiveringslovgivningen for kontanthjælpsmodtagere generelt set er en  

 lovgivning med mange pligter og få rettigheder.
Mindretallet er positiv over for, at kontanthjælpsmodtagere bliver  

 tilmeldt AF, men en sådan harmonisering bør omfatte alle de rettigheder, som  

 forsikrede ledige har.
Allerede i dag har kontanthjælpsmodtagere, jf.  

 bistandslovens § 40, pligt til at stå til rådighed for arbejdsmarkedet, og  

 det er de enkelte kommuners valg, om pligten skal omfatte tilmelding til AF.  

 Lovforslaget er altså på det punkt reelt indholdstomt ud over den kommunale  

 pligt.
Et generelt krav om tilmelding og den nye rådighedsvurdering indebærer  

 omvendt, at AF, der i forvejen har utrolig svært ved at magte opgaverne i  

 forhold til de forsikrede ledige, skal påtage sig en anselig ekstraopgave.
Mindretallet finder det aldeles uacceptabelt, at reglerne for  

 kontanthjælpsmodtagere i forbindelse med afvisning af tilbud altid indebærer  

 det, der i a-kasse-lovgivningen betegnes som skærpet karantæne.
Målsætningen  

 om at sikre flest muligt en plads på det ordinære arbejdsmarked kan meget let  

 undergraves af, at et stigende antal kontanthjælpsmodtagere oparbejder en  

 offentlig gæld, som ved kontanthjælpsperiodens ophør inddrives af de  

 kommunale opkrævningskontorer ved løntilbageholdelse uden skelen til, om  

 skyldneren kan forsørge sig og sine for restlønnen.
Der er også eksempler på  

 arbejdsgivere, som vælger at afskedige en medarbejder på grund af det  

 kommunale krav om løntilbageholdelse, der påfører arbejdsgiveren en ekstra  

 administrativ byrde.
 Mindretallet vil ikke stemme for et lovforslag, der bekæmper de  

 arbejdsløse og ikke arbejdsløsheden.
Jørn Pedersen (S) Else Marie Mortensen (S) Jan Petersen (S) Peder Sass  

 (S) Grete Schødts (S) Villy Søvndal (SF) fmd.
Dorit Myltoft (RV) Bruno  

 Jerup (EL) Sonja Albrink (CD) Erik Larsen (V) Else Winther Andersen (V)  

 Flemming Oppfeldt (V) Lars Løkke Rasmussen (V) Karen Højte Jensen (KF) Jens  

 Jørgensen (KF) Lene Espersen (KF) Tom Behnke (FP) nfmd.
