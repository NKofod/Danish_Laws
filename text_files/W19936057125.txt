Kravene ansås for forældede hvorfor indklagede frifandtes.
Begæring om  

 udmeldelse af syn og skøn udskød ikke forældelsesfristen I perioden fra april 1982 til oktober 1985 opførte klagerne, K i X-by et  

 boligkompleks bestående af 420 lejligheder fordelt på en-, to- og treetages  

 blokke.
 Byggeriet blev tegnet og projekteret af indklagede 1, A1. Projekteringen  

 påbegyndes i 1981.
 Betonelementer blev som bygherreleverance leveret af indklagede 2, A2.
 Betonentreprisen var overdraget indklagede 3, A3.
Under byggeriets 3. etape konstateredes revner i altansøjlerne i etaperne  

 2 og 3. På et byggemøde den 26. marts 1984 blev det aftalt, at indklagede 2  

 skulle afhjælpe større revner og nærmere undersøge årsagen til revnerne.
Af  

 referat af byggemøde den 21. maj 1984 fremgår, at årsagen til revnedannelsen  

 endnu ikke var klarlagt, men at indklagede 1 ville fremkomme med en  

 redegørelse og tage søjleudformningen op til vurdering.
Indklagedes  

 redegørelse fremkom den 9. juli 1984.
 Efter et byggemøde den 13. august 1984 udfærdigede indklagede 1 et notat  

 af 15. august 1984 om udførelse og montering af altansøjlerne og sendte den  

 17. august 1984 til indklagede 2 en rettet skitse til udførelse af  

 altansøjler.
 På et møde den 29. oktober 1984 mellem de tre indklagede kunne der ikke  

 opnås enighed om en eventuel ansvarsfordeling på grundlag af en af indklagede  

 1 indhentet erklæring fra Jysk Teknologisk Institut, og man enedes derfor om  

 at overlade sagen til deres respektive forsikringsselskaber eller advokater.  

 Mødereferatet blev fremsendt til klagerne.
 Der foreligger et udateret internt notat vedrørende byggeriets afsnit 4.  

 Notatet, der er udfærdiget af ingeniør B fra indklagede 1, lyder således:
» Internt notat Revner i altansøjler Notatet indeholder en gennemgang af 4. byggeafsnits altansøjler.
 Ligeledes er der oplysning om, at et antal altansøjler er støbt før den  

 aftalte ændring af armeringsføringen.
C Y-by B« Til notatet er hæftet en oversigt, der indledes således:
 » Gennemgangen er foretaget ca. 1. juni 1985, og foruden revner er  

 også medtaget springere og udseende.
Der er kun medtaget de altaner, hvortil der er knyttet  

 bemærkninger.« Der er i oversigten opregnet 5 altaner, hvor der er konstateret revner og  

 6 altaner, hvor der er konstateret andre fejl.
Den 11. september 1985 blev der afholdt møde mellem klageren og de  

 indklagede.
Det af indklagede 1 udarbejdede referat af mødet lyder således:
 »Mødet var arrangeret for at aftale det videre forløb i sagen om de  

 revnede altansøjler, X-by.
 Der var enighed om, at man ikke med det forliggende materiale kan træffe  

 aftale, eller indgå forlig, om udbedring af skaderne.
 Det aftaltes derfor, at K skulle kontakte deres advokat med henblik på at  

 bede Voldgiftsretten udpege synsmænd til udarbejdelse af en »syn og  

 skøn« rapport.
»Syn og skøn« rapporten skal angive årsagen til skadernes  

 opståelse.
Såfremt der ikke kan opnås enighed udfra »Syn og skøn«  

 rapporten, bør denne danne grundlag ved en senere voldgiftssag. .....' I en skrivelse af 19. november 1985 til de indklagede meddelte klagernes  

 advokat på foranledning af mødereferatet, at boligforeningen ikke har  

 forpligtet sig til udelukkende at foranledige syn og skøn udmeldt, men at  

 mødet mundede ud i, at boligforeningen foretages i sagen, og at det fortsat  

 forbeholdes at starte med en voldgiftssag.
 I anledning af begæringer om frigivelse af sikkerhedsstillelse, hvilket  

 klagerne afslog, skrev deres advokat den 20. september 1985 til indklagede 2  

 og 3, at på trods af, at manglerne på nuværende tidspunkt har været kendt i  

 mere end et år, har undersøgelserne ikke ført til noget resultat, og at  

 ligesom boligforeningen gennem mere end et år har afventet udfaldet af de  

 undersøgelser, som teknikere og entreprenører har iværksat, bør  

 entreprenørerne afvente udfaldet af en uvildig undersøgelse, som fra  

 boligforeningens side vil blive fremmet mest muligt.
Efter klagernes begæring udmeldte Volgiftsnævnet den 10. juni 1986 syn og  

 skøn.
Skønserklæring blevet afgivet den 28. januar 1987. Endvidere har  

 skønsmændene afgivet en række supplerende erklæringer senest i juni 1989.
 Ved klageskrift af 6. juni 1990 indbragte klagerne sagen for  

 voldgiftsretten med en række påstande dels mod hver enkelt af de indklagede,  

 dels mod de indklagede in solidum.
Alle de indklagede har nedlagt påstand om frifindelse med den begrundelse,  

 at kravene er forældet, og at der ikke foreligger ansvar.
Indklagede 3 har  

 endvidere nedlagt en selvstændig påstand.
 Spørgsmålet om forældelse har været udskilt til særskilt forlods  

 påkendelse.
 Under den mundtlige forhandling af dette spørgsmål er der afgivet  

 forklaring af direktør D fra A2, ingeniør B fra A1 og afdelingsleder E fra  

 A3.
D har forklaret, at man ved mødet den 11. september 1985 diskuterede de  

 revner, som var fundet ved undersøgelserne.
Man var enige om, at der var  

 noget i vejen, men kunne ikke finde årsagen og derfor heller ikke enes om,  

 hvem der bar skylden.
Man havde allerede på et tidligere møde aftalt, at man  

 skulle anmelde forholdet til de respektive forsikringsselskaber og advokater.  

 Spørgsmålet om forældelse blev ikke drøftet på mødet.
 B har forklaret, at alle de blokke, hvor der er altaner, er monteret før  

 jul 1984. Samtlige elementer blev leveret færdige til april 1985. Det  

 udaterede notat er udfærdiget af ham vistnok i juni 1985 på grundlag af en  

 besigtigelse foretaget af F i maj 1985.
E har forklaret, at når elementerne er monteret før jul 1984, er altanerne  

 det også.
Spørgsmålet om forældelse blev ikke drøftet på mødet den 11.  

 september 1985.
 Indklagede 2 har til støtte for påstanden om forældelse anført, at  

 klageskrift indleveret til voldgiftsretten den 6. juni 1990 og at det  

 afgørende derfor er, hvilket kendskab klagerne havde eller burde have den 6.  

 juni 1985.
Manglerne ved etape 2 og 3 blev konstateret den 26. marts 1984. Uden at  

 årsagen til revnerne var blevet klarlagt, blev der den 17. august 1984  

 foreskrevet en ændret armering.
Heller ikke efter erklæringen fra Jysk  

 Teknologisk Institut kunne årsagen til revnerne fastslås, og på mødet den 29.  

 oktober 1984 enedes man om at overlade ansvarsspørgsmålet til advokater og  

 forsikringsselskab.
I etape 4 er revnerne registreret i maj 1985 af  

 indklagede 1 og kunne derfor også have været konstateret af klagernes tilsyn.  

 Afleveringstidspunktet må derimod være uden betydning.
Det er fast praksis, at begæring om syn og skøn ikke afbryder forældelse,  

 og der ikke på mødet den 11. september indgået nogen aftale om suspension af  

 forældelse.
Dette måtte forudsætte en klar aftale, men spørgsmålet om  

 forældelse har ikke været drøftet på mødet, og der blev ikke aftalt syn og  

 skøn med henblik på afholdelse af forligsmøde.
 Indklagede 1 har henholdt sig til det af indklagedee 2 anførte og har  

 yderligere anført, at manglerne i de 4 etaper må anses som et hele, da  

 manglerne i etape 4 var de samme, som var konstateret i etaperne 2 og 3.
 Indklagede 3 har henholdt sig til det af de indklagede 2 og 1 anførte og  

 har til støtte for, at de 4 etaper må anses for et samlet byggeri, yderligere  

 henvist til, at de er behandlet således i byggemødereferaterne.
Klagerne har til støtte for deres påstand om, at kravene ikke er forældet,  

 anført, at der er det særlige ved denne sag, at der er flere mulige  

 skadevoldere.
Det er ikke nok, at man kan konstatere revnerne, man må også  

 vide, hvem kravet kan rettes imod. med henblik herpå blev det på mødet den  

 11. september 1985 aftalt, at skønserklæringen skulle angive årsagen til  

 revnerne, således at den kunne danne grundlag for forligsforhandlinger.  

 kravene kan derfor ikke være forældet den 6. juni 1990, da klageskrift blev  

 indgivet.
 Iøvrigt har de forsikringsselskaber, som skal betale skaderne for de  

 indklagede, ikke handlet loyalt, hvilket må hindre forældelse i at indtræde.
Endelig er forældelsesfristen blevet afbrudt ved at foretage retslige  

 skridt mod de indklagede.
Indklagedes begæring om udmeldelse af syn og skøn  

 må ligesom en procesunderretning afbryde forældelse, og det samme må gælde om  

 nægtelse af at frigive en garanti, hvilket er begyndelse til modregning.
 Voldgiftsretten skal udtale:
 Det må lægges til grund, at klagerne i 1984 blev klar over, at der forelå  

 mangler i form af revner i byggeriets etape 2 og 3. Klagernes advokat har da  

 også i skrivelserne af 20. september 1985 til de indklagede 2 og 3 givet  

 udtryk for, at manglerne nu har været kendt i mere end 1 år.
For så vidt angår etape 4 må det efter de afgivne forklaringer lægges til  

 grund, at altansøjlerne var monteret antagelig inden jul 1984, men i hvert  

 fald inden udgangen af maj 1985, hvor F foretog den besigtigelse, som ligger  

 til grund for det udaterede notat.
Klagerne må derfor have været i stand til  

 inden 1. juni at konstatere, at også nogle altansøjler i etape 4 havde  

 revner.
 Årsagen til revnerne var ganske vist ikke fastslået på det tidspunkt, og  

 klagerne vidste således ikke, om deres krav skulle rettes mod alle eller kun  

 en eller to af de indklagede, men dette har ikke medført, at klagerne var ude  

 af stand til at gøre deres ret gældende.
På mødet den 11. september 1985 blev der indgået aftale om, at klagerne  

 skulle begære udmeldt syn og skøn for at få fastslået årsagen til revnernes  

 opståen.
Det blev endvidere aftalt, at skønserklæringen, såfremt der ikke  

 kunne opnås enighed på grundlag af denne, burde danne grundlag ved en senere  

 voldgiftssag.
Der kan ikke heri indlægges, at forældelsesfristens  

 påbegyndelse skulle være udskudt, eller at forældelsesfristen skulle være  

 suspenderet.
Efter indholdet af klagernes skrivelse af 19. september 1985 til  

 de indklagede kan det heller ikke antages, at klagerne selv har fået den  

 opfattelse, at der var indgået en aftale herom.
 Hverken klagernes begæring om udmeldelse af syn og skøn eller nægtelsen af  

 at frigive den stillede sikkerhed kan anses for retslige skridt, der kan  

 afbryde en forældelse.
 Da klagerne har været i stand til at gøre deres krav mod de indklagede  

 gældende i hvert fald fra udgangen af maj 1985, men først har indgivet  

 klageskrift den 6. juni 1990, må kravene anses for forældet.
 De indklagede vil derfor være at frifinde.
 I sagsomkostninger skal klagerne betale følgende beløb:
 Klagerne skal betale udgifterne ved voldgiftsrettens behandling af sagen.
 K E N D E L S E:
 De indklagede, A1, A2 og A3 frifindes.
 Klagerne skal inden 14 dage fra modtagelsen af denne kendelse i  

 sagsomkostninger betale 50.000 kr. til A1, 35.000 kr. til A2 og 25.000 kr.  

 til A3.
 Klagerne skal betale udgifterne ved voldgiftsrettens behandling af sagen.
København, den 23. marts 1993 Esben Kirkegaard Johannes Bangert Philip Mohr p.v.c.
