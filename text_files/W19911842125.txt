En klager havde optaget lån i et vekselererfirma til køb af  

 statsgældsbeviser og med adgang for vekselererfirmaet til at foretage  

 terminsforretninger med de til sikkerhed for lånet deponerede  

 statsgældsbeviser.
Fradrag for renter på lånet blev nægtet, idet der såvel  

 med hensyn til medvirkende vekselererfirma som statsgældsbeviserne var  

 identitet med forholdene i Højesterets dom af 10. februar 1986.
 Assurandør A klagede for indkomståret 1978 over, at de stedlige  

 skattemyndigheder ikke havde godkendt fradrag for renteudgifter til  

 vekselererfirmaet B med 133.974 kr., ligesom han ikke var anset skattepligtig  

 af renteindtægter af statsgældsbeviser med 55.761 kr.
Det var oplyst, at klageren i april 1978 havde erhvervet nom. 1 mio. kr.  

 statsgældsbeviser 1978 IV i vekselererfirmaet B.
Købet blev finansieret ved  

 lån optaget i vekselererfirmaet.
Som sikkerhed for lånet skulle de pågældende  

 statsgældsbeviser deponeres hos långiveren, hvorved det specielt var aftalt,  

 at vekselererfirmaet var berettiget til at foretage terminsforretninger med  

 de i depotet værende værdipapirer til finansiering af lånearrangementet.  

 Vekselererfirmaet havde samme dag til en bank foretaget salg og genkøb på  

 termin af nom. 2,5 mio. kr. statsgældsbeviser 1978 IV.
 Klagerens advokat nedlagde over for Landsskatteretten påstand om  

 nedsættelse til det selvangivne beløb, hvorved der ville blive indrømmet  

 fradrag for renteudgifter af det i B optagne lån, medens renteindtægter af de  

 for lånet erhvervede statsgældsbeviser skulle anses som  

 indkomstskattepligtige for klageren.
Til støtte herfor anførte advokaten, at der obligationsretlig var sket en  

 korrekt opfyldelse af de indgåede kontrakter, idet statsgældsbeviserne var  

 til stede i vekselererfirmaet på indfrielsestidspunktet.
Videre, at den  

 mellem aftalens indgåelse og indfrielsestidspunktet liggende periode og de  

 deri foretagne dispositioner var uden skatteretlig relevans, jf.  

 Landsskatterettens kendelse af 12. april 1988, hvor det blev statueret, at  

 valget af finansieringsform tilkom vekselererfirmaet, og var klageren  

 uvedkommende.
Advokaten henviste til, at finansiering ved rebelåning ikke  

 fratog en medkontrahent forpligtelsen til at opfylde sin del af en kontrakt,  

 uanset medkontrahentens konkurs, jf. Østre landsretsdom refereret i Ugeskrift  

 for Retsvæsen 1982, side 1051. Af en udtalelse fra Fondsbørsens  

 repræsentantskab i samme dom kunne videre sluttes, at rebelåning og  

 finansiering ved terminsforretninger var ligestillede på kapitalmarkedet, og  

 at udbyttet af terminskontrakter først tilfaldt terminskøberen ved endelig  

 effektuering af aftalen, hvorved det forhold, at det i nærværende sag var  

 banken, der havde oppebåret renteindtægterne, ikke ville få afgørende  

 betydning.
Advokaten anførte videre, at efter at Kammeradvokaten havde taget  

 bekræftende til genmæle i sagen Østre landsretsdom af 30. november 1988, var  

 der fra Skatteministeriet fremkommet en redegørelse om forskellene mellem  

 denne sag og den af Højesteret den 10. februar 1986 afsagte dom.
Da disse  

 forskelle stort set var rent formelle, kunne der ikke skatteretligt lægges  

 vægt herpå, idet skattemyndighederne stort set altid lagde vægt på de  

 faktiske forhold og ikke på de formelle indgåede aftaler.
Under hensyn til,  

 at lighedsgrundsætningen var baggrunden for, at ministeriet havde taget  

 bekræftende til genmæle i Østre Landsrets dom af 30. november 1988, fandt  

 advokaten ikke, at nærværende sag kunne afgøres i overensstemmelse med den af  

 Højesteret den 10. februar 1986 afsagte dom.
Endvidere fremhævede advokaten den af revisoren afgivne erklæring om, at  

 de erhvervede statsgældsbeviser til enhver tid kunne udleveres, såfremt  

 låneforholdet blev indfriet.
Han fandt, at udtalelsen måtte anses for  

 meningsløs, såfremt den ikke dækkede over det forhold, at vekselererfirmaet  

 var i stand til at opfylde aftalen.
Herved stod den af revisoren afgivne  

 udtalelse direkte i modsætning til det sandsynlighedsbevis, der var ført i  

 nævnte højesteretsdom, hvorfor dette sandsynlighedsbevis ikke kunne lægges  

 til grund i nærværende sag.
Endelig fandt advokaten, at Landsskatteretten i de såkaldte  

 investeringspakke-sager havde taget stilling til forhold, der mindede meget  

 om nærværende sag, idet Landsskatteretten i kendelser havde lagt vægt på,  

 hvorvidt der i forbindelse med låneoptagelsen var afgivet ordre til køb af  

 værdipapirer.
Retten måtte herved antages at have lagt vægt på, om klagerne  

 løb en kursrisiko og havde dispositionsret over låneprovenuet.
I nærværende  

 sag havde klageren fået udbetalt det omhandlede låneprovenu, og der var ved  

 den foretagne disposition en sædvanlig kursrisiko, hvorfor advokaten fandt,  

 at det her omhandlede arrangement i lighed med disse sager måtte anses for at  

 være reelt.
Told- og Skattestyrelsen nedlagde over for Landsskatteretten påstand om  

 stadfæstelse af den påklagede ansættelse.
Styrelsen fandt, at der var 3  

 afgørelser på området, der afgrænsede dette, dels Højesterets dom af 10.  

 februar 1986, dels Østre Landsrets dom af 30. november 1988, og endelig den  

 af Landsskatteretten den 12. april 1988 afsagte kendelse.
Fælles for de 2  

 sidstnævnte sager var, at der ikke forelå aftaler om refinansiering ved  

 terminsforretninger, og at der ikke havde været foretaget terminsforretninger  

 for hele beløbet eller i hvert fald ikke for hele den omhandlede løbetid af  

 arrangementet, ligesom såvel rente som kursgevinster var tilfaldet klageren  

 og ikke pengeinstituttet.
Styrelsen var derfor af den opfattelse, at det  

 afgørende var, hvorvidt statsgældsbeviserne rent faktisk havde været til  

 stede ved indfrielsen, og hvorvidt det var vekselererfirmaet eller  

 pengeinstituttet, der oppebar kurs- og rentegevinster.
Dvs., at såfremt  

 nærværende sag måtte anses for identisk med den af Højesteret afsagte dom,  

 måtte den afgøres i overensstemmelse hermed.
Styrelsen fandt, at synspunktet  

 om de obligationsretlige aftaler var forladt, jf. at Østre Landsrets dom i  

 sagen senere blev tilsidesat af Højesteret, og fandt ikke, at klageren havde  

 dokumenteret at have været ejer af de pågældende statsgældsbeviser.
Styrelsen  

 erkendte, at skattemyndighederne heller ikke havde ført bevis herfor, men i  

 nærværende sag forelå der samme sandsynliggørelse for, at der havde  

 foreligget terminsforretninger i hele arrangementets løbetid, som havde  

 foreligget i Højesterets dom af 10. februar 1986. Der var i sagen tale om  

 nøjagtigt samme tidspunkter og samme obligationspuljer, som var omhandlet i  

 Højesterets dom, der således ganske nøje havde beskrevet forholdet.
Endvidere  

 henviste styrelsen til, at den af revisoren afgivne og for Højesteret  

 fremlagte erklæring viste sig uden hold i virkeligheden, hvorfor man heller  

 ikke i nærværende sag kunne tillægge revisorens erklæring større vægt.  

 Afsluttende fandt Told- og Skattestyrelsen således ikke i nærværende sag  

 mindre bevis for, at der havde været foretaget terminsforretninger med de i  

 sagen omhandlede statsgældsbeviser i hele perioden, end tilfældet havde været  

 i Højesterets dom af 10. februar 1986. Landsskatteretten kunne ikke stille  

 strengere beviskrav, end Højesteret havde gjort, og der var efter styrelsens  

 opfattelse identitet mellem nærværende sag og den af Højesteret afsagte dom  

 af 10. februar 1986.
Landsskatteretten udtalte, at Højesteret ved dommen af 10. februar 1986  

 havde taget stilling til, at refinansiering ved terminsforretninger var at  

 betragte som afståelse og ikke kunne sidestilles med rebelåning, og at  

 Højesterets dom fortsat havde præcedens, således at en fuldt ud identisk sag  

 fortsat måtte afgøres i overensstemmelse hermed.
Da de i nærværende sag  

 omhandlede statsgældsbeviser var en del af den pulje, som var omtalt i  

 Højesterets dom, forelå der nøjagtig samme sandsynliggørelse for, at  

 terminsforretninger var foretaget med de af klageren erhvervede  

 statsgældsbeviser.
Retten fandt derfor, at den påklagede ansættelse i  

 overensstemmelse med Højesterets dom af 10. februar 1986 måtte stadfæstes.
 LV 1990, F 3.1.3.
