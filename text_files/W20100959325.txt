Krav om brug af værnefodtøj ved lettere flytning Resumé Krav om brug af værnefodtøj ved lettere flytning Arbejdstilsynet overværede ved et screeningsbesøg i en flyttevirksomhed en flytning af flyttekasser, skriveborde og reoler.
Ingen af de ansatte bar værnefodtøj under flyttearbejdet.
 Arbejdsgiver oplyste i den forbindelse, at de ansatte havde mulighed for at købe værnefodtøj på arbejdsgivers regning, men at de selv måtte bestemme, om de ønskede dette.
 På et senere tilsynsbesøg så Arbejdstilsynet en flytning fra 1. sal i et hus og konstaterede, at de ansatte bar møbler af forskellig art bl.a. reoler og kommoder af forskellig art og størrelse, samt en boxmadras med fast ramme og flyttekasser.
Flyttekasserne vejede mellem 10 og 15 kg, men det forekom, at kasserne blev pakket op til en vægt på 25 kg.
En kommode blev anslået til at veje ca. 15 kg.
 De ansatte bar almindelige sko i form af private kondisko og lignende.
 Arbejdstilsynet gav på den baggrund virksomheden påbud om værnefodtøj.
 Arbejdsmiljøklagenævnet fastholdt Arbejdstilsynets påbud og lagde vægt på, at arbejdet med manuel håndtering af møbler herunder reoler, kommoder og senge samt flyttekasser i forbindelse med flytning indebærer risiko for, at de ansatte udsættes for fodskader.
 Arbejdsmiljøklagenævnet har på møde den 31. august 2010 behandlet virksomhedens klage over Arbejdstilsynets afgørelse af 25. september 2009. Arbejdstilsynet gav virksomheden påbud om at sikre de ansatte mod risiko for fodskader.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at NN skal sikre, at arbejdet med manuel håndtering af flyttegods planlægges og tilrettelægges således, at det er sikkerheds- og sundhedsmæssigt fuldt forsvarligt.
 Herunder skal virksomheden forsyne de ansatte med værnefodtøj og sørge for, at værnefodtøj bliver benyttet straks ved arbejdets begyndelse og under hele arbejdets udstrækning.
 Virksomheden skal efterkomme nævnets afgørelse senest den 6. december 2010.
 Tilbagemelding skal ske til Arbejdstilsynet senest den 13. december 2010.
 Arbejdsmiljøklagenævnet fastholder således Arbejdstilsynets afgørelse af 25. september 2009.
B E G R U N D E L S E Arbejdsmiljøklagenævnet lægger til grund for afgørelsen, at Arbejdstilsynet konkret har vurderet, at arbejdet med manuel håndtering af møbler herunder reoler, kommoder og senge samt flyttekasser i forbindelse med flytning, indebærer risiko for, at de ansatte udsættes for fodskader.
 Den flytning som Arbejdstilsynet overværede ved det tilpassede tilsyn, kan efter Arbejdsmiljøklagenævnets opfattelse betegnes som en lettere flytning.
 Nævnet finder, at der ved manuel håndtering i forbindelse med lettere flytninger er en sådan risiko for fodskader, at der skal anvendes sikkerhedsfodtøj.
Nævnet skal bemærke, at påbudsteksten i Arbejdstilsynets afgørelse af 25. september 2009 varierer fra afgørelsen til det tilhørende bilag 2, hvorfor nævnet har præciseret påbudsteksten i overensstemmelse med bilaget og formuleringen i bekendtgørelse om brug af personlige værnemidler.
Nævnet bemærker i den forbindelse, at begge formuleringer er dækkende for afgørelsen, hvorfor det ikke har betydning for afgørelsens gyldighed.
R E G L E R Arbejdsmiljøklagenævnet har ved afgørelsen anvendt disse regler:
 Om Arbejdstilsynets hjemmel til at give påbud om brug af værnefodtøj:
 § 77, stk. 1, i bekendtgørelse nr. 268 af 18. marts 2005 af lov om arbejdsmiljø med de ændringer, der følger af lov nr. 1395 af 27. december 2008 Om brug af værnefodtøj:
 § 38, stk. 1 og § 39, stk. 2, i bekendtgørelse nr. 268 af 18. marts 2005 af lov om arbejdsmiljø  § 3 og § 4, i bekendtgørelse nr. 746 af 28. august 1992 om brug af personlige værnemidler Afgørelsens retlige grundlag kan læses på de følgende sider.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne Kopi til Regler Bekendtgørelse nr. 268 af 18. marts 2005 af lov om arbejdsmiljø med de ændringer, der følger af lov nr. 1395 af 27. december 2008 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 746 af 28. august 1992 om brug af personlige værnemidler Kapitel 2 Arbejdsgiveren § 3. Hvis arbejdet ikke på anden måde kan planlægges, tilrettelægges og udføres sikkerheds- og sundhedsmæssigt fuldt forsvarligt, må arbejdsgiveren kun lade arbejdet udføre, såfremt der anvendes personlige værnemidler.
 § 4. Arbejdsgiveren skal sørge for, at personlige værnemidler bliver benyttet straks ved det pågældende arbejdes begyndelse og under hele dets udstrækning.
 2. AT-anvisninger, AT-meddelelser m.v.
