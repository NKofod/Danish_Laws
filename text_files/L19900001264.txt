Den 1. december 1989 undertegnedes i Warszawa en overenskomst mellem Danmark og Polen om konsolidering af Polens statsgaranterede gæld til Danmark.
Overenskomsten er i overensstemmelse med de retningslinier for restrukturering af Polens gæld (Agreed Minute on the Consolidation of the Debt of the Polish People's Republic), om hvilke der blev tilvejebragt enighed under multilaterale forhandlinger, som fandt sted i Paris den 29. og 30. oktober 1987.
 Konsolideringsprocenten er aftalt til 100. Fordringerne stammer dels fra  

 de tidligere tre konsolideringsaftaler, der dækkede konsolideringsperioderne  

 1981, 1982-84 og 1985, og dels øvrige fordringer, der forfaldt senest den 31.  

 december 1988. Kravene stammer alle fra kontrakter, som er garanteret af  

 Eksportkreditrådet, og som var indgået før den 1. januar 1984.  

 Tilbagebetalingerne skal finde sted i 10 lige store rater fra 30. juni 1993  

 til 31. december 1997.
 Samtlige fordringer - i alt godt 190 mio. kr. - er denomineret til  

 schweizisk valuta til kursen på forfaldstidspunktet for hver enkelt fordring.  

 Moratorierenten blev LIBOR (London Inter Bank Offered Rate) + 0,5 %.
