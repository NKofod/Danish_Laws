 I henhold til § 20 i lov nr. 281 af 8. juni 1977 om skattemyndighedernes  

 organisation og om klageadgang m.m. (Skattestyrelsesloven) fastsættes  

 følgende forretningsorden for amtsligningsrådene:
 Beskikkelse af amtsligningsrådsmedlemmer.
 § 1.  Ministeren for skatter og afgifter beskikker i  

 hver amtsskattekreds 5 amtsligningsrådsmedlemmer og 5 stedfortrædere.  

 Medlemmer og stedfortrædere beskikkes for 6 år, således at halvdelen  

 fratræder hvert 3. år.
 Stk. 2.  Ministeren for skatter og afgifter bestemmer,  

 hvem af medlemmerne der skal være formand og næstformand.
 Stk. 3.  Udtræder et medlem af amtsligningsrådet, gælder  

 beskikkelsen for den, der beskikkes i hans sted, kun for den tilbageværende  

 del af beskikkelsestiden.
 Indkaldelse af stedfortræder.
 § 2.  Når et medlem har forfald, skal han underrette  

 formanden herom, og formanden afgør, om en stedfortræder skal indkaldes.
 Sekretariatsbistand.
 § 3.  Amtsskatteinspektoratet yder sekretariatsbistand  

 for amtsligningsrådet og skal - uden stemmeret - være repræsenteret i alle  

 amtsligningsrådets møder.
 Amtsligningsrådets møder.
 § 4.  Amtsligningsrådet udøver sin virksomhed i møder,  

 der ikke er offentlige.
 Stk. 2.  Formanden, eller i hans forfald næstformanden,  

 leder møderne.
Stk. 3.  Formanden fastsætter tid og sted for  

 amtsligningsrådets møder og foranlediger indkaldt hertil.
Mødeindkaldelsen  

 skal såvidt muligt fremsendes med mindst 7 dages varsel.
 Stk. 4.  Når mindst 2 af medlemmerne forlanger det, skal  

 formanden inden 14 dage indkalde til møde.
 Stk. 5.  Formanden fastsætter i samråd med  

 amtsskatteinspektøren mødets dagsorden, der skal udsendes samtidig med  

 mødeindkaldelsen.
 Stk. 6.  For de sager, der skal behandles på et møde,  

 skal det fornødne materiale til sagens bedømmelse ligge til gennemsyn for  

 rådets medlemmer i amtsskatteinspektoratet i mindst 2 hverdage inden mødet.
 Mødeledelse og beslutningsdygtighed.
§ 5.  For at amtsligningsrådet kan træffe en  

 afgørelse, skal mindst 3 medlemmer eller stedfortrædere for disse deltage i  

 afgørelsen, der træffes ved stemmeflerhed.
Et af medlemmerne skal være  

 formanden, eller i dennes forfald næstformanden.
I tilfælde af stemmelighed  

 er formandens eller næstformandens stemme afgørende.
 Stk. 2.  Skønner formanden, at rådets stilling til et  

 forslag er så utvivlsom, at en afstemning er overflødig, meddeler han dette  

 med oplysning om den opfattelse, han har af rådets stilling til spørgsmålet.  

 Forlanges der herefter ikke afstemning, kan formanden erklære sagen for  

 afgjort i overensstemmelse med den af ham angivne opfattelse.
 Stk. 3.  Ethvert medlem kan forlange en nærmere angiven  

 sag forelagt det samlede amtsligningsråd til afgørelse.
 Stk. 4.  Når amtsligningsrådet træffer sin afgørelse, må  

 kun amtsligningsrådets medlemmer samt repræsentanter fra  

 statsskattedirektoratet og amtsskatteinspektoratet være tilstede.
 Habilitet.
 § 6.  Et medlem af amtsligningsrådet kan ikke deltage  

 i en skatteansættelse, når vedkommende har deltaget i skatteansættelsen i  

 ligningskommissionen eller skatterådet.
Stk. 2.  Amtsligningsrådet træffer beslutning om,  

 hvorvidt et medlems interesse i en sag er af en sådan beskaffenhed, at han  

 efter tilsvarende regler som i skattestyrelseslovens § 1, stk. 6, er  

 udelukket fra at deltage i rådets forhandling og afstemning om sagen.
I  

 bekræftende fald skal den pågældende under forhandling og afstemning om sagen  

 forlade lokalet, hvorimod han ikke er afskåret fra at deltage i rådets  

 forhandling og afstemning om, hvorvidt han skal vige sit sæde under den  

 pågældende sags behandling.
 Stk. 3.  Et medlem skal endvidere underrette  

 amtsligningsrådets formand, hvis der foreligger forhold, der kan give  

 anledning til tvivl om hans habilitet.
 Amtsligningsrådets afgørelser.
 § 7.  Amtsligningsrådet træffer afgørelse om  

 ansættelse i sager, som statsskattedirektoratet eller amtsskatteinspektoratet  

 forelægger rådet i medfør af skattestyrelseslovens § 14, stk. 2, § 15, stk.  

 1, § 18, stk. 6, og § 19, stk. 3.
 Stk. 2.  Amtsligningsrådet kan under hensyntagen til  

 statsskattedirektoratets og amtsskatteinspektoratets arbejdsplaner anmode  

 amtsskatteinspektoratet om at udtage konkrete sager til behandling og  

 forelæggelse for rådet med henblik på en eventuel ændring af ansættelsen.
Stk. 3.  Amtsligningsrådets afgørelse om en ansættelse  

 meddeles ved en kendelse, der skal indeholde en begrundelse og vejledning om  

 klageadgangen og klagefristen.
Kendelsen underskrives af formanden eller i  

 dennes forfald næstformanden og paraferes af amtsskatteinspektoratet.
 Stk. 4.  I det omfang, landsskatteretten ved kendelse  

 har taget stilling til en ansættelse, kan amtsligningsrådet ikke ændre  

 ansættelsen.
 § 8.  Amtsligningsrådet varetager de opgaver, der i  

 øvrigt ved lovgivningen er henlagt til rådene.
 Forhandlingsprotokol.
§ 9.  Amtsligningsrådets beslutninger skal indføres i  

 en forhandlingsprotokol.
I protokollen skal endvidere indføres oversigter,  

 der kan danne tilstrækkeligt grundlag for identifikation af samtlige de af  

 rådet trufne afgørelser.
Protokollen bør således i almindelighed indeholde  

 den skattepligtiges navn, adresse, CPR/CIR-nummer og de af  

 ligningskommissionen og skatterådet foretagne ansættelser af indkomst og  

 formue samt amtsligningsrådets ansættelse.
 Stk. 2.  Protokollen skal senest ved næste mødes  

 afslutning underskrives af de medlemmer, der har deltaget i afgørelsen.  

 Medlemmerne kan ikke under henvisning til deres stemmeafgivning eller andre  

 grunde vægre sig ved at underskrive protokollen.
 Forhandling med skatteyderen.
 § 10.  Skatteyderen skal gøres bekendt med, at han kan  

 forlange mundtlig forhandling med en beslutningsdygtig del af  

 amtsligningsrådet, forinden rådet enten forhøjer en tidligere foretagen  

 ansættelse, eller rådet foretager en ansættelse, uden at ligningskommissionen  

 har foretaget en sådan, og ansættelsen foretages til et andet beløb end  

 selvangivet, eller hvor der ikke foreligger behørig selvangivelse.
 Genoptagelse.
 § 11.  Genoptagelse af en af amtsligningsrådet afgjort  

 sag kan efter andragende fra den skattepligtige finde sted, når der  

 forelægges rådet oplysninger, som ikke tidligere har været fremme under  

 sagen, og det skønnes antageligt, at disse oplysninger, om de havde  

 foreligget tidligere, ville have medført et væsentligt ændret udfald af  

 sagen.
 Stk. 2.  Amtsligningsrådet kan imødekomme en ansøgning  

 om genoptagelse, selvom betingelserne i stk. 1 ikke er opfyldt, hvis rådet  

 skønner, at særlige omstændigheder taler afgørende derfor.
 Stk. 3.  Kommer amtsligningsrådet eller  

 amtsskatteinspektoratet i besiddelse af nye oplysninger, som kan være af  

 betydning for en sag, der er påklaget til landsskatteretten, skal  

 oplysningerne straks videregives til landsskatteretten til brug for dennes  

 behandling af sagen.
 Medvirken i landsskatteretssager.
 § 12.  Amtsligningsrådet modtager fra  

 landsskatteretten den til retten indgivne klage med anmodning om, at  

 amtsligningsrådet sender klageren en skriftlig fremstilling af sagen.  

 Klageren anmodes om inden en fastsat frist, i almindelighed 14 dage, at  

 indsende sine bemærkninger til amtsligningsrådet - herunder om han efter at  

 være gjort bekendt med sagsfremstillingen ønsker at fastholde sin klage til  

 landsskatteretten.
 Stk. 2.  Klagerens bemærkninger tillige med  

 amtsligningsrådets eventuelle kommentarer hertil fremsendes af  

 amtsligningsrådet til landsskatteretten sammen med det øvrige materiale, der  

 har dannet grundlag for amtsligningsrådets afgørelse.
 Stk. 3.  Fremgår det af sagsfremstillingen, at  

 amtsligningsrådets afgørelse alene er begrundet i manglende dokumentation,  

 kan rådet, såfremt klageren sammen med sine bemærkninger fremsender  

 dokumentation, der må antages at ville have givet ham medhold ved  

 amtsligningsrådets behandling af sagen, meddele klageren, at man vil være  

 sindet at ændre ansættelsen under forudsætning af, at han tilbagekalder sin  

 klage til landsskatteretten.
 § 13.  Har landsskatteretten amnmodet om, at  

 amtsligningsrådet er tilstede ved en forhandling med klageren, træffer  

 amtsligningsrådets formand bestemmelse om, hvem der skal repræsentere  

 amtsligningsrådet, herunder om rådet skal være repræsenteret af  

 amtsskatteinspektoratet.
 Tavshedspligt.
§ 14.  Amtsligningsrådets medlemmer skal under ansvar  

 efter straffelovens § 152 udvise ubetinget tavshed overfor uvedkommende med  

 de oplysninger, som de kommer til kundskab om under varetagelsen af deres  

 hverv som amtsligningsrådsmedlemmer.
Tavshedspligten ophører ikke med  

 medlemshvervets ophør.
 § 15.  Bekendtgørelsen træder i kraft den 1. januar  

 1979.
 Ministeriet for skatter og afgifter den 14. december 1978.
