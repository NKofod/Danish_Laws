Nr BSF 85 Forslag til folketingsbeslutning om byøkologi Fremsat af Lise Hækkerup (S) Helen Beim (S) Dorte Bennedsen (S) Baadsgaard  

 (S) Henning Gjellerod (S) Martin Glerup (S) Henrik Dam Kristensen (S) Henning  

 Nielsen (S) Løvig Simonsen (S) Trøjborg (S) den 9. april 1992 Folketinget opfordrer regeringen til senest 1. november 1992 at fremsætte forslag til et byøkologisk handlingsprogram efter følgende retningslinjer:
1. Der skal etableres en udviklingsfond for byøkologi.
Fonden skal kunne  

 yde støtte til udviklings- og demonstrationsprojekter og støtte  

 erfaringsopsamling, information og uddannelse af nøglepersoner samt  

 etablering af dokumentation af udviklingsprojekter.
 Der afsættes på finansloven 60 mio. kr. årligt til fonden i årene  

 1993-1996.
 2. De eksisterende støtteordninger på energi- og genanvendelsesområdet  

 videreføres og tilpasses de byøkologiske intentioner.
 3. Byøkologiske foranstaltninger fremmes i nybyggeriet gennem forbedrede  

 finansieringsmuligheder og skærpede krav til bygningers indretning og udstyr.
 4. Ved byfornyelse og større forbedrings- og genopretningsarbejder  

 indpasses byøkologiske hensyn mest muligt.
 5. Det skal sikres, at de offentlige takstsystemer fremmer byøkologiske  

 foranstaltninger.
 6. Der skal tages initiativer, der begrænser biltrafikken i  

 boligkvartererne og fremmer udviklingen af byens grønne træk.
Bemærkninger til forslaget Almindelige bemærkninger Byernes fysiske miljø og sociale vilkår har stort set altid været  

 genstand for kritik og forsøg på forandring.
Især i dette århundrede har  

 indsatsen over for disse forhold været omfattende.
Den samfundsmæssige indsats har gennem fysisk planlægning og en socialt  

 betinget boligpolitik afgørende forbedret levevilkår, sociale betingelser og  

 det fysiske miljø i vore byer.
Men i samme periode er der opstået nye trusler  

 mod byernes miljø.
Udviklingen har ført til tendenser til affolkning af bycentre og  

 fremkomsten af sovebyer og oplevelsesfattige boligområder.
Forandringerne i  

 de større byer fra industrielle centre til centre for servicevirksomhed,  

 kultur og viden skaber sociale og beskæftigelsesmæssige problemer i byen.  

 Dette giver væsentlige planlægningsopgaver i forbindelse med byernes  

 omdannelse.
 De største udfordringer til planlægning og forandring af byernes miljø  

 kommer dog fra de globale og regionale miljøproblemer i bredeste forstand.  

 Forureningen fra byerne forringer såvel livskvalitet i byerne som luften og  

 vandets miljøkvaliteter.
 Der er tre væsentlige områder for en målrettet indsats for miljøet i  

 byerne:
 1. Renere teknologi: Brug af materialer og produktionsmetoder samt  

 udvikling af nye produkter, der er mere miljøvenlige.
 2. Bytrafikplanlægning: Planlægning og styring af trafikken i byen  

 mod brugen af de mest miljøvenlige transportformer.
 3. Byøkologi: Beboernes aktive inddragelse ved løsningen af  

 boligers og boligområders miljøproblemer.
Den indsats på det byøkologiske område, som dette beslutningsforslag  

 lægger op til, kan ikke stå alene.
Det skal kombineres med initiativer inden  

 for renere teknologi og trafikplanlægning.
Byøkologers initiativer skal også  

 ses som et supplement til andre initiativer inden for byfornyelses- og  

 miljøområdet.
I byøkologiske projekter bør kulturelle, kunstneriske og  

 æstetiske værdier indgå.
Et vigtigt element i byøkologien er inddragelsen af borgerne i  

 beslutnings- og gennemførelsesprocessen.
Statens opgave bliver derfor i høj  

 grad at skabe grundlaget for den lokale indsats.
Det drejer sig bl.a. om  

 følgende:
- Skabelse af økonomiske incitamenter i form af miljøafgifter på vand,  

 affald, energi m.v.
En række af disse afgifter findes på nuværende tidspunkt,  

 f.eks.
CO2-afgiften.
 - Direkte støtteordninger, der delvis finansierer merudgiften ved  

 byøkologiske projekter.
 - Støtte til forskning, konsulentvirksomhed, oplysningsvirksomhed,  

 vidensformidling og demonstrationsprojekter inden for området.
 - Støtte til forsøg med decentralisering af kommunale opgaver inden for  

 dele af affaldshåndtering, vand- og energibesparelser, drift og  

 vedligeholdelse af bygninger, veje og uderum.
 - Koordineringer af den offentlige planlægning på forskellige områder,  

 f.eks. kommunal- og regionplanlægning, trafikplanlægning, miljøbeskyttelse,  

 boligpolitik og energipolitik, så byøkologiske initiativer får en stærkere  

 placering.
 Den overordnede planlægning må tilskynde til byøkologisk adfærd og sikre  

 overordnede rammer om bl.a. byens grønne træk og trafikken, samtidig med at  

 den overordnede planlægning skal sikre de ældre industriområders omdannelse  

 til boliger og serviceerhverv.
 Konkret handler den byøkologiske indsats om følgende områder:
 - Energibesparelser ved bedre isoleringsstandard, udnyttelse af  

 »gratisvarme«, herunder solvarme, samt minimering af  

 brændselsforbrug.
 - Vandbesparelser såvel ved tilskyndelser til besparelser i drift som  

 gennem anvendelse af teknologi med mindre vandforbrug, f.eks. gennem  

 genanvendelse af »gråt« spildevand.
 - Sundere byggeri med genbrugelige materialer.
 - Begrænsninger i affaldsmængderne gennem affaldssortering og genbrug.
 - Fremhævelse og styrkelse af byernes grønne træk, bl.a. gennem  

 parkpolitik, beplantninger og gårdsanering.
 - Omdannelse af boligveje til opholdsområder og stilleveje.
En samlet indsats for byøkologi må omfatte en række sektor- og  

 lovgivningsområder og vil kræve tilpasninger i eksisterende støtteordninger  

 og regler.
Særligt må det fremhæves, at en række byøkologiske tiltag er under  

 udvikling og i den nuværende fase kun vil være driftsøkonomisk forsvarlig for  

 brugerne, hvis de opnår tilskud på forskellig vis.
Der ligger et betydeligt eksport- og beskæftigelsespotentiale på dette  

 område.
Danmark synes på mange måder at være blandt de ledende i Europa, ikke  

 mindst med hensyn til energibesparelser.
Bemærkninger til beslutningsforslagets enkelte punkter 1. Etablering af udviklingsfond Grundet byøkologiens tværsektorielle karakter vil den mest effektive  

 indsats kunne opnås ved at etablere en fond, der befinder sig mellem de  

 involverede ressortministerier.
 Udviklingsfonden for Byøkologi etableres med hjemmel i særlig lovgivning.
 Målet med fonden er at yde støtte til byøkologiske udviklings- og  

 demonstrationsprojekter, der kan fremme bymiljøet og en bedre økologisk  

 balance i byerne, samt at støtte erfaringsindsamling, uddannelse, forskning  

 og informationsformidling på dette område.
Fonden ledes af en bestyrelse, der skal repræsentere brugere, sagkyndige  

 og offentlige myndigheder.
Det kunne dreje sig om lejer-, andels- og  

 grundejerforeninger, boligselskaber, forskere, miljøorganisationer, kommuner,  

 amtskommuner og de respektive ressortministerier.
Bestyrelsen udpeges af  

 miljøministeren efter indstilling fra relevante organisationer og  

 institutioner.
Udviklingsfonden skal koordinere sin indsats i forhold til de initiativer,  

 der ellers sker på området, og samarbejde med andre instanser på området,  

 f.eks.
VE-rådet, Teknologinævnet og Genanvendelsesrådet.
 Finansieringen af udviklingsfonden kan eventuelt ske med miljøafgifter,  

 f.eks. øgede brændstof-, parkerings- og vandforbrugsafgifter, eller fra en  

 del af provenuet fra CO2-afgiften.
2. Tilpasning af støtteordninger på energi- og genanvendelsesområdet Inden for energiområdet drejer det sig om dele af midlerne til vedvarende  

 energi, standardtilskuddene til solvarme og varmepumper og dele af  

 udviklings- og forsøgsmidlerne.
Her tænkes der særligt på de byøkologiske  

 aktiviteter, der er nævnt i VE-rådets handlingsprogram.
 Det er desuden en mulighed, at elektricitetsselskaberne i endnu højere  

 grad finansierer dele af elbesparelsesindsatsen for de ressourcer, der ellers  

 skulle bruges til elværksudbygning.
 På genanvendelsesområdet drejer det sig om tilskud til projekter inden for  

 bl.a. kildesortering.
3. og 4. Forbedrede byøkologiske muligheder i byggeriet I forbindelse med nybyggeri, byfornyelse og anden renovation af  

 boligejendomme, må kravene til byøkologiske foranstaltninger styrkes.
 Investeringer i byøkologiske foranstaltninger er dels underlagt  

 Boligministeriets regler for støttet byggeri (almennyttige boliger,  

 andelsboliger, ungdomsboliger og ældreboliger), dels kreditforeningernes  

 vurderinger af private ejerboligers værdi, herunder værdien af den  

 forbedring, der indeholdes i den økologiske foranstaltning.
For det støttede byggeris vedkommende kræves bl.a., at byggeriets  

 anskaffelsessum overholder rammebeløbet.
Der kan dog ved særlige  

 forsøgsbyggerier opnås dispensation for overskridelse af rammebeløbet.
 Det bør sikres, at merinvesteringer i byøkologiske tiltag i alle støttede  

 nybyggerier kan afholdes uden for rammebeløbet, hvis det kan godtgøres, at  

 investeringerne vil medføre besparelser på driftsudgifterne, samt at disse  

 investeringer kan finansieres med støttede indekslån efter de sædvanlige  

 regler.
For det eksisterende byggeri (andelsbyggeri, almennyttige boliger og  

 private udlejningsboliger) bør der ligeledes skabes adgang til optagelse af  

 (delvis) støttede indekslån til byøkologiske foranstaltninger efter nærmere  

 retningslinjer.
Reglerne herom bør placeres i byfornyelsesloven, således at  

 alle boligtyper kan nyde godt af reglerne.
I private ejerboliger vil ejernes mulighed for optagelse af lån eller  

 tillægslån især bero på ejendommens værdi og eventuel belåning.
Den mest  

 nærliggende støtteordning på ejerboligområdet vil formentlig være en  

 tilskudsordning svarende til den nuværende generelle ordning (med maksimalt  

 7.000 kr.s tilskuddet).
 Også investeringer i affaldsbehandlingsanlæg og andre kollektive  

 foranstaltninger på kommunalt plan bør kunne finansieres med realkreditlån.  

 Hvor offentlige investeringer er nødvendige for at fremme den byøkologiske  

 balance, bør der i almindelighed være adgang til optagelse af realkreditlån.
På længere sigt skal bygningsreglementet gennemgås med henblik på at opnå  

 en bedre byøkologisk balance.
I den forbindelse skal der bl.a. ske en  

 vurdering af mulighederne for genanvendelse af »gråt« spildevand og  

 andre vandbesparelser, genindvinding af energi, anvendelse af passiv solvarme  

 samt valg af byggematerialer.
5. Ændring af offentlige takstsystemer De offentlige takstsystemer, f.eks. fjernvarme, elektricitet, vand og  

 spildevand, består normalt af en fast afgift samt en variabel afgift, der  

 følger forbruget.
En hensigtsmæssig økologisk adfærd bør fremmes af økonomiske incitamenter.  

 Den variable del af forbruget skal være så stor som mulig, så det kan betale  

 sig at nedsætte forbruget.
Derfor bør fremtidige nødvendige forhøjelser af de  

 offentlige takster placeres på de variable afgifter.
6. Begrænsninger i biltrafikken og udvikling af byens grønne træk På visse områder vil byøkologiske foranstaltninger kræve en offentlig  

 indsats.
Det gælder f.eks. omlægning af veje med henblik på dæmpning af  

 biltrafikken og beplantning af gader og byrum.
Byens grønne træk er af betydning for såvel luftkvalitet som fugle- og  

 dyreliv.
De grønne træk skabes gennem parkpolitik og beplantning af de  

 offentlige rum som pladser, gader og veje samt ved etablering af grønne  

 gårdrum.
Danske byer halter her bag efter mellemeuropæiske byer, når det  

 drejer sig om beplantning af de offentlige rum.
