Skriftlig fremsættelse (5. december  

 2002) Miljøministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 vandløb m.v.
(Lovforslag nr.
L 101).
I 1930'erne gennemførtes en stor afvanding i  

 Tøndermarsken med hjemmel i afvandingsloven fra 1925. Samtidig med  

 afvandingen blev det allerede dengang omfattende bevandingssystem udbygget  

 med det formål at overflødiggøre hegning og sørge  

 for drikkevand til de enkelte fenner.
Bevandingssystemet giver marsken det  

 karakteristiske udseende med smalle, aflange fenner adskilt af  

 grøfter, samtidig med at det er af stor betydning for bevaring af det  

 vilde plante- og dyreliv.
Der er tale om et sammenhængende afvandings-  

 og bevandingssystem, som er særegent for Tøndermarsken.
Myndighedsstrukturen ifølge afvandingsloven og  

 tillægsloven fra 1938, der er delt mellem staten og  

 Sønderjyllands Amt, er usammenhængende og efterlader tvivl om,  

 hvordan kompetencefordelingen er mellem myndighederne.
Lovforslaget tager  

 sigte på at forenkle myndighedsstrukturen.
Forslaget indgår i  

 regeringens handlingsplan for regelforenkling og administrative  

 lettelser.
I 2000 fremlagde Miljøministeriet en  

 redegørelse om beskyttelse og benyttelse af de ydre koge i  

 Tøndermarsken.
Redegørelsen indeholder en række  

 anbefalinger, bl.a. at vandløbsloven afløser afvandingslovene,  

 således at der i Tøndermarsken gælder de samme regler  

 vedr. vandløb som i det øvrige land.
Forslaget indebærer, at der opnås en  

 forenkling af lovgivningen om vandløbsforholdene i  

 Tøndermarsken, at myndighedsansvaret vedrørende vandløb  

 samles hos Sønderjyllands Amtsråd, og at der sker en  

 harmonisering af myndighedsstrukturen i forhold til de regler om  

 vandløb, der gælder i vandløbsloven,  

 Tøndermarskbeskyttelsesloven og naturbeskyttelsesloven.
Regeringen  

 skønner, at der herved bliver tilvejebragt et bedre grundlag for  

 amtsrådet for at varetage natur- og miljøhensyn.
 Lovforslaget indeholder desuden bestemmelser, der  

 præciserer vandløbslovens regler om, at økonomiske  

 spørgsmål kan indbringes for taksationsmyndighederne efter lov  

 om offentlige veje.
 Idet der i øvrigt henvises til lovforslaget med  

 bemærkninger, skal jeg anbefale forslaget til Folketingets velvillige  

 behandling.
