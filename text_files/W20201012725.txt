Erstatningsansvarslovens § 3  godtgørelse for svie og smerte, nævnets j. nr. 18-520-01515 Ansøger og tre andre familiemedlemmer blev udsat for et røveri i deres hjem af ukendte gerningsmænd.
Ansøger var sygemeldt i 14 dage efter røveriet, hvorefter hun fortsatte arbejde og studie.
Ansøger var løbende i behandling ved en psykolog de første måneder efter hændelsen.
Nævnet skulle derfor tage stilling til, om der i sagen var grundlag for at tilkende godtgørelse efter erstatningsansvarslovens § 3, 2. pkt. ud over de 14 dage, hvor ansøger var sygemeldt.
Nævnet besluttede at give afslag på svie og smerte ud over de 14 dage, hvor ansøger var sygemeldt.
Der blev lagt vægt på, at ansøger havde haft længere perioder uden behandling ved en psykolog, og at de psykiske gener først blev beskrevet i ansøgers lægejournal flere år efter hændelsen.
