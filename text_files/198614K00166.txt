Nr BTL 166 Betænkning over Forslag til lov om ændring af lov om kommunal indkomstskat  

 (Ændring af reglerne om fordeling af den kommunale andel af selskabsskatten)  

  

 Nr L 166 1986-87, 1. samling Blad nr 761 Afgivet af kommunaludvalget Afgivet: 19870424 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret dels skriftligt, dels i samråd.
Udvalget har endvidere modtaget skriftlig henvendelse fra Kommuneforeningen i Viborg Amt.
Der er af indenrigsministeren og af et mindretal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (Det Konservative Folkepartis, Venstres, Det Radikale Venstres og Kristeligt Folkepartis medlemmer af udvalget) lovforslaget til VEDTAGELSE med de af indenrigsministeren stillede ændringsforslag.
Et MINDRETAL (Socialdemokratiets og Socialistisk Folkepartis medlemmer af udvalget) indstiller lovforslaget til VEDTAGELSE med det af mindretallet samt det af indenrigsministeren under nr. 1 stillede ændringsforslag.
Ændringsforslag Til § 1 Af INDENRIGSMINISTEREN, tiltrådt af UDVALGET:
1) I det under NR. 3 foreslåede § 11, STK. 2, 2. PKT., indsættes efter »banker«: »og sparekasser«.
Af INDENRIGSMINISTEREN, tiltrådt af et FLERTAL (KF, V, RV og KRF):
 2) NR. 7 affattes således:
 »7. I § 12, STK. 2, indsættes som 4. og 5. PKT.:
»Hvis den kommune, der er nævnt i stk. 1, afregner de andele, der tilkommer andre kommuner, efter udløbet af det pågældende skatteår, forhøjes andelene med et tillæg, der beregnes med 1 1/2 pct. pr. påbegyndt måned fra den 1. april at regne.
Indenrigsministeren kan fastsætte nærmere regler om beregningen af tillægget.«» Af et MINDRETAL (S og SF):
Underændringsforslag til ændringsforslag nr. 2 3) I den ved ændringsforslag nr. 2 foreslåede affattelse af NR. 7 ændres i det foreslåede § 12, STK. 2, 4. PKT., »11/2 pct.« til:  

 »1 pct.« BEMÆRKNINGER Til nr. 1 I lovforslagets § 1, nr. 3, er det foreslået, at nettoindtægten for banker i alle tilfælde fordeles efter lønningsreglen, medmindre kommunerne træffer anden aftale.
Med ændringsforslaget fastslås det, at denne regel omfatter både banker og sparekasser.
Der kan i den forbindelse henvises til besvarelsen af kommunaludvalgets spørgsmål 3, hvoraf fremgår, at der fra kommunal side er udtrykt ønske om at få fastslået dette forhold.
Til nr. 2 Den i ændringsforslaget foreslåede formulering af § 12, stk. 2, 4.
pkt., om forrentning indebærer ingen realitetsændring i forhold til formuleringen i lovforslaget.
Men der er efter forslag fra kommunal side, jf. besvarelsen af kommunaludvalgets spørgsmål 3, foretaget en præcisering af bestemmelsen.
Selskabsskattelovens skatteår løber fra den 1. april til den 31. marts i det efterfølgende kalenderår.
Fordelingsbeløb for selskabsskat betalt 20. november 1987 vedrørende skatteåret 1987-88 vil således skulle forrentes fra 1. april 1988.
Det foreslåede § 12, stk. 2, 5. pkt., er nyt i forhold til lovforslaget.
Efter denne bestemmelse kan indenrigsministeren fastsætte nærmere regler om beregningen af det rentetillæg, hjemstedskommunen skal betale til de øvrige andelsberettigede kommuner, når afregning først sker efter den næstfølgende 1.
 april.
Det er fra kommunal side blevet anført, jf. svaret på kommunaludvalgets spørgsmål 3, at der er behov for nærmere regler om beregning af rentetillægget i relation til sager, hvor der i løbet af året sker ændring af selskabers indkomstansættelse for tidligere år, og hvor dette igen resulterer i regulering af den oprindelige fordeling, hjemstedskommunen har foretaget til andre kommuner.
Fastsættelse af sådanne detailregler er naturligt et administrativt anliggende, og med henblik herpå foreslås det, at der tillægges indenrigsministeren adgang til at fastsætte nærmere regler om beregningen af rentetillægget.
Reglerne påregnes forudgående drøftet med Kommunernes Landsforening.
Til nr. 3 Med ændringsforslaget nedsættes renten fra 11/2 pct. pr. påbegyndt måned til 1 pct. pr. påbegyndt måned, såfremt afregningen af de andele af selskabsskatten, der tilkommer andre kommuner, sker senere end den 1. april.
Forslagsstillerne er uforstående over for den straf, som regeringen har indbygget i renteberegningen.
En rente på 1 pct. pr. påbegyndt måned svarer omtrent til en almindelig udlånsrente.
For de kommuner, som har likvide midler til rådighed, vil der med en rente på 1 pct. være et tab ved at overskride afregningsfristen pr. 1. april.
For kommuner, som finansierer over f.eks. en kassekredit, vil der ikke være nogen gevinst ved at udskyde afregningen til efter 1. april.
 Derfor vil en rente som foreslået af ministeren på ca. 20 pct. p.a.
alene virke som en urimelig straf over for kommuner, der uden egen skyld overskrider afregningsfristen.
KAREN HØJTE JENSEN (KF) nfmd.
FLEMMING JENSEN (KF) LIZZIE LICHTENBERG (KF) LIS AALTONEN (KF) SVEND HEISELBERG (V) NIELS ANKER KOFOED (V) MAISTED (V) STEFFENSEN (KRF) HANNE ANDERSEN (S) DORTE BENNEDSEN (S) TOVE LINDBO LARSEN (S) LERKE (S) HENNING RASMUSSEN (S) fmd.
TAANQUIST (S) AGERSCHOU (SF) TOMMY DINESEN (SF) OLE VIG JENSEN (RV) Partierne CD, FP og VS havde ikke medlemmer i udvalget.
