Fremsat den 10. oktober 2012 af erhvervs- og vækstministeren (Ole Sohn) Forslag til Lov om ændring af lov om indhentning af tilbud på visse offentlige og offentligt støttede kontrakter (tilbudsloven) og lov om kommuners udførelse af opgaver for andre offentlige myndigheder og kommuners og regioners deltagelse i selskaber (Lempelse af annonceringspligten samt styrket mulighed for kommuners og regioners deltagelse i selskaber) § 1 I lov om indhentning af tilbud på visse offentlige og offentligt støttede kontrakter, jf. lovbekendtgørelse nr. 1410 af 7. december 2007, som ændret ved § 2 i lov nr. 618 af 14. juni 2011, foretages følgende ændringer:
 1. § 1, stk. 3, nr. 3, affattes således:
»3) Lov nr. 548 af 8. juni 2006 om kommuners udførelse af opgaver for andre offentlige myndigheder og kommuners og regioners deltagelse i selskaber med senere ændringer eller regler udstedt med hjemmel heri.« 2. § 15 a, stk. 1, nr. 3, ophæves.
 3. I § 15 a indsættes som stk. 4:
»Stk. 4. Lovens afsnit II gælder ikke, når en kommune udfører opgaver for andre offentlige myndigheder, jf. lov nr. 548 af 8. juni 2006 om kommuners udførelse af opgaver for andre offentlige myndigheder og kommuners og regioners deltagelse i selskaber med senere ændringer eller regler udstedt med hjemmel heri.« § 2 I lov nr. 548 af 8. juni 2006 om kommuners udførelse af opgaver for andre offentlige myndigheder og kommuners og regioners deltagelse i selskaber, som ændret ved lov nr. 620 af 14. juni 2011, foretages følgende ændringer:
 1. § 2, stk. 3, affattes således:
»Stk. 3. Stk. 2 gælder dog ikke, hvis opgavens værdi ikke overstiger den tærskelværdi, der er fastsat i Europa-Parlamentets og Rådets direktiv nr. 2004/18/EF af 31. marts 2004 om samordning af fremgangsmåderne ved indgåelse af offentlige vareindkøbskontrakter, offentlige tjenesteydelseskontrakter og offentlige bygge- og anlægskontrakter.« 2. Tre steder i § 5, stk. 1, ændres »25 pct.« til: »50 pct.«.
Et sted i § 5, stk. 2, ændres »25 pct.« til: »50 pct.« § 3 Loven træder i kraft den 1. januar 2013.
Bemærkninger til lovforslaget 1. Indledning 1.1. Lovforslagets baggrund og hovedindhold Formålet med ændringen af tilbudsloven er at understøtte en effektiv anvendelse af offentlige ressourcer ved indgåelse af offentlige kontrakter.
Lovforslaget indeholder to dele.
For det første skal forslaget mindske ordregivers administrative byrder ved at friholde kontrakter om de såkaldte bilag II B-tjenesteydelser, der er mindre egnede til konkurrenceudsættelse, såsom sundheds- og socialydelser, juridiske tjenesteydelser, hotel- og restaurationsvirksomhed mv., fra tilbudslovens regler om annonceringspligt.
Denne del af lovforslaget er en del af regeringens initiativer til forenkling på Erhvervs- og Vækstministeriets område og indgår desuden som led i udmøntning af Aftale om kommunernes økonomi for 2013 af 10. juni 2012. For det andet medfører forslaget, at kommunerne skal have friere adgang til at udføre opgaver for en anden offentlig myndighed, og få udført opgaver af en anden kommune.
Sidstnævnte skal ses i sammenhæng med forslaget om ændring af den omsætningsgrænse som gælder for selskaber omfattet af loven med hensyn til salg til andre kommuner henholdsvis regioner.
Denne del af lovforslaget er også en del af udmøntningen af Aftale om kommunernes økonomi for 2013 af 10. juni 2012.
I forhold til den første forslåede ændring af tilbudsloven, gælder, at i henhold til EU-udbudsreglerne er bilag II B-tjenesteydelser ikke fuldt ud omfattet af direktivets detaljerede procedureregler, herunder reglerne om offentliggørelse af en udbudsbekendtgørelse. Årsagen hertil er denne type ydelsers særlige karakter, idet det bl.a. er lagt til grund, at ydelserne har begrænset eller ingen grænseoverskridende interesse.
En ophævelse af annonceringspligten for bilag II B-tjenesteydelser medfører således, at der ikke for disse ydelser findes nationale regler, der går videre end de regler, der findes på EU niveau.
Erfaringer har vist, at der ofte kan være store transaktionsomkostninger forbundet ved at foretage en annoncering af kontrakter om bilag II B-tjenesteydelser.
Sådanne transaktionsomkostninger står ikke altid i rimeligt forhold til de besparelser, der kan opnås ved at annoncere kontrakterne, f.eks. fordi der er ganske få leverandører på markedet, der kan levere, og dermed er der begrænset konkurrence om ydelserne.
Endvidere viser erfaringer, at ordregivere ofte oplever annoncering som en tidskrævende og omfangsrig proces svarende til udbud af kontrakter efter EUs udbudsregler.
Med lovforslaget ophæves tilbudslovens regler om forudgående annoncering for bilag II B-tjenesteydelser.
Dermed får ordregiverne større frihed og fleksibilitet til selv at beslutte, hvorvidt det ud fra en konkurrencemæssig og økonomisk vurdering er hensigtsmæssigt at foretage en annoncering af disse ydelser.
Ordregiverne vil dog fortsat være underlagt EUF-traktatens principper, som bl.a. indeholder krav til ligebehandling og gennemsigtighed, når opgaverne har en klar grænseoverskridende interesse.
Ifølge anden del af forslaget skal kommunerne have friere adgang til at udføre opgaver for andre offentlige myndigheder, herunder kommuner, og at få udført opgaver af en anden kommune med henblik på at styrke kommunernes muligheder for mellem-offentlige samarbejder.
Ved at undtage sådanne samarbejder fra annonceringsreglerne i tilbudsloven får offentlige myndigheder, herunder kommunerne, større frihed til at tilrettelægge deres opgaver på den mest hensigtsmæssige måde.
Forslaget vedrører alene en undtagelse til tilbudslovens regler om annonceringspligt, dvs. en undtagelse for opgaver, der ligger under tærskelværdierne i udbudsdirektivet.
Kommunerne vil dog også for disse opgaver fortsat være underlagt EUF-traktaten, som bl.a. indeholder krav til ligebehandling og gennemsigtighed, når opgaverne har en klar grænseoverskridende interesse.
Overstiger værdien af opgaven tærskelværdierne i udbudsdirektivet, skal opgaven udbydes i overensstemmelse med disse regler.
Falder værdien af opgaven derimod under tærskelværdierne i udbudsdirektivet er ordregiveren alene underlagt EUF-traktatens principper om ligebehandling og gennemsigtighed.
Dette indebærer, at ordregiveren skal sikre, at en kontrakt, der har klar grænseoverskridende interesse, udsættes for en passende grad af offentlighed, hvilket indebærer at ordregivere inden indgåelse af kontrakten skal sikre konkurrence om opgaven.
En sådan konkurrence kan fx ske ved, at der foretages en annoncering af opgaven forinden.
Denne del af lovforslaget er en del af udmøntningen af Aftale om kommunernes økonomi for 2013 af 10. juni 2012, der ligeledes indeholder to elementer i forhold lov nr. 548/2006: dels en ændring af omsætningsgrænsen, jf. nærværende lovforslag, dels en ændring af udbudsgrænsen for opgaver mellem kommuner.
Sidstnævnte ændring foreslås foretaget ved at indskrive udbudsgrænsen i selve loven.
Hidtil har grænsen været fastsat i en bekendtgørelse, jf. bekendtgørelse nr. 566 af 27. juni 2002. Formålet med disse ændringer er for det første, at lempe begrænsningerne på kommunernes og regionernes muligheder for aktivt at deltage i selskaber.
Lovforslaget vil dermed styrke kommuners og regioners muligheder for deltagelse i offentlige-private selskaber.
For det andet vil ændringerne gøre det nemmere for en kommune at udføre opgaver for en anden offentlig myndighed, og dermed fremme mulighederne for samarbejde mellem disse myndigheder.
På områder, hvor det offentlige har en særlig viden, kan offentlig-private selskaber være et første skridt til at få offentlige opgaver ud på markedet.
Det offentlige skal imidlertid ikke kunne agere på markedet i forhold til en hvilken som helst opgave.
Det skal alene være i forhold til opgaver, der ikke tidligere har været udliciteret til private virksomheder.
Selskaber anses således for at være et alternativ til, at kommuner og regioner varetager opgaven i eget regi.
Derfor skal der alene kunne dannes selskaber med en reel privat deltagelse, og det skal alene være i selskaber, hvor maksimalt halvdelen af omsætningen hidrører fra salg til andre end kommuner henholdsvis regioner.
Lov nr. 548 af 8. juni 2006 om kommuners udførelse af opgaver for andre offentlige myndigheder og kommuners og regioners deltagelse i selskaber har som følge heraf givet mulighed for, at kommuner og regioner under iagttagelse af visse betingelser kan deltage i selskaber.
Denne lov gælder kun, hvis der ikke i anden lovgivning eller kommunalfuldmagtsreglerne er hjemmel til den kommunale eller regionale deltagelse i det pågældende selskab.
Hvis en kommune derfor deltager i et selskab i medfør af kommunalfuldmagtsreglerne, vil reglerne i lov om kommuners udførelse af opgaver for andre offentlige myndigheder og kommuners og regioners deltagelse i selskaber ikke finde anvendelse.
Med lovforslaget øges grænsen for den andel af omsætningen, der må stamme fra salg til andre end kommuner henholdsvis regioner, fra 25 pct. til 50 pct.
Dermed forbedres kommuners og regioners mulighed for deltagelse i selskaber, da det med loven vil være muligt for kommuner henholdsvis regioner at deltage i selskaber, der i en periode på 3 år har en omsætning, hvor op til 50 pct. stammer fra salg til andre end kommuner og regioner.
Lovforslaget ændrer ikke på det overordnede formål med lov om kommuners udførelse af opgaver for andre offentlige myndigheder og kommuners og regioners deltagelse i selskaber, og det offentlige skal fortsat ikke bevæge sig ud på områder, hvor der allerede er et velfungerende privat marked.
Således skal kommunen fortsat afhænde sine ejerandele i et selskab, hvis størstedelen af selskabets omsætning stammer fra salg til andre end kommuner og regioner.
2. Lovforslagets indhold 2.1. Ophævelse af annonceringspligten for bilag II B-tjenesteydelser Efter de gældende regler er ordregiver underlagt en annonceringspligt ved indkøb af både bilag II A-tjenesteydelser (f.eks. regnskab og revisionsydelser, arkitektydelser og reklamevirksomhed) og bilag II B-tjenesteydelser (f.eks. social- og sundhedsydelser, jernbane- og søtransport, hotel- og restaurationsvirksomhed, juridiske ydelser, undervisning og kultur). For bilag II B-tjenesteydelser gælder annonceringspligten for alle kontrakter, der har en værdi på over 500.000 kr.
 Annonceringspligten indebærer, at ordregiver forud for indhentning af tilbud og indgåelse af kontrakt om tjenesteydelser skal offentliggøre en annonce herom.
Med lovforslaget ophæves forpligtelsen til at foretage en annoncering forud for indhentning af tilbud og indgåelse af kontrakter om bilag II B-tjenesteydelser.
Ordregiver vil herefter alene være underlagt EUs udbudsregler ved indgåelse af kontrakter om bilag II B-ydelser.
At ordregivere er underlagt EUs udbudsregler indebærer for det første en forpligtelse til at følge enkelte bestemmelser i EUs udbudsdirektiv ved indgåelse af kontrakter om bilag II B-tjenesteydelser, der har en kontraktværdi, der svarer til eller overstiger de gældende tærskelværdier i udbudsdirektivet.
I henhold til udbudsdirektivet skal ordregivere overholde reglerne om tekniske specifikationer i udbudsdirektivets artikel 23 samt offentliggøre en bekendtgørelse om indgåelse af kontrakt i overensstemmelse med artikel 35, stk. 4. Det har således ikke været EU-lovgivers hensigt, at denne type ydelser skal være fuldt ud omfattet af direktivets detaljerede procedureregler, herunder reglerne om offentliggørelse af en udbudsbekendtgørelse.
For det andet er ordregivere underlagt EUF-traktatens principper om ligebehandling og gennemsigtighed i det omfang, at kontrakten skønnes at have en klar grænseoverskridende interesse.
I praksis betyder dette, at ordregiveren skal sikre, at der sker konkurrence omkring bilag II B-tjenesteydelser, der har en klar grænseoverskridende interesse.
En sådan konkurrence kan sikres ved at skabe gennemsigtighed om kontrakten, fx ved at foretage en annoncering.
2.2. Undtagelse fra annonceringspligten, når kommuner udfører en opgave for en anden offentlig myndighed eller får udført opgaver af en anden kommune Med lovforslaget undtages offentlige myndigheder fra annonceringspligten i tilbudsloven i de tilfælde, hvor udførelsen af opgaven i stedet overlades til en kommune.
Dette indebærer, at en offentlig myndighed ikke skal foretage en annoncering i de tilfælde, hvor opgaven overlades til en anden kommune inden for de betingelser, der er fastsat i lov nr. 548 af 8. juni 2006 om kommuners udførelse af opgaver for andre offentlige myndigheder og kommuners og regioners deltagelse i selskaber (som senest ændret ved lov nr. 620 af 14. juni 2006).
Forslaget vil styrke kommunernes muligheder for mellem-offentlige samarbejder.
Ved at undtage sådanne samarbejder fra annonceringsreglerne i tilbudsloven får ordregivere større frihed til at tilrettelægge deres opgaver på den mest hensigtsmæssige måde.
Forslaget vedrører alene opgaver, der ligger under tærskelværdierne i udbudsdirektiverne.
Ordregiverne vil dog fortsat også for disse opgaver være underlagt EUF-traktaten i det omfang, at kontrakten skønnes at have en klar grænseoverskridende interesse.
I praksis betyder dette, at ordregiveren skal sikre, at der sker konkurrence omkring varer og tjenesteydelser, der har en klar grænseoverskridende interesse.
2.3. Ændring af udbudsgrænsen for kommuners mulighed for at udføre opgaver for andre kommuner uden opgaven forinden har været udbudt Med lovforslaget lempes kravet om udbud i forbindelse med en kommunes udførelse af sådanne opgaver for en anden offentlig myndighed, som kommunen kan løse for sig selv.
Den nuværende grænse på kr. 500.000, som økonomi- og erhvervsministeren (nu erhvervs- og vækstministeren) har fastsat ved bekendtgørelse nr. 566 af 27. juni 2002, foreslås lempet til udbudsdirektivets tærskelværdi for tjenesteydelser.
Disse tærskelværdier justeres hvert andet år ved en forordning og er for 2012/2013 for tjenesteydelser sat til kr. 1.489.820 for kommuner og regioner og til kr. 968.383 for staten.
Da udbudsgrænsen indsættes direkte i loven, vil bekendtgørelsen som konsekvens heraf blive tilrettet.
Det vurderes, at grænsen på kr. 500.000 indebærer en uhensigtsmæssig begrænsning for kommuners mulighed for at udføre opgaver for andre offentlige myndigheder.
En lempelse af denne grænse til i stedet at følgende udbudsdirektivets tærskelværdier for tjenesteydelser vil skabe bedre muligheder for kommuner til at afgive tilbud og indgå aftaler om udførelse af opgaver uden forinden at have sendt opgaven i udbud.
2.4. Ændring af omsætningsgrænse for salg til andre end kommuner henholdsvis regioner Med lovforslaget lempes grænsen for omsætningen fra 25 pct. til 50 pct.
Grænsen skal fortsat måles som et gennemsnit over tre regnskabsår.
Det gælder endvidere som hidtil, at såfremt et selskabs omsætning et år tydeligt viser, at selskabets omsætning også i de kommende år i videre omfang vil stamme fra salg til andre end kommuner/regioner, bør de deltagende kommuner og regioner allerede på dette tidspunkt overveje deres videre deltagelse i selskabet.
I forbindelse med vedtagelsen af lov om kommuners og regioners deltagelse i selskaber blev det vurderet hensigtsmæssigt at indsætte en maksimumsgrænse for, hvor stor en andel af omsætningen i et selskab med kommunal eller regional deltagelse omfattet af lovens § 3, der må hidrøre fra salg til andre end kommuner henholdsvis regioner.
Bestemmelsen indebærer, at deltagende kommuner skal trække sig ud af et selskab, såfremt selskabets salg til andre end kommuner når op over en vis andel af omsætningen målt som et gennemsnit af de tre foregående regnskabsår, og at en deltagende region skal trække sig ud af selskabet, hvis selskabets salg til andre end regioner når op over denne grænse.
Hvis der både deltager kommuner og regioner i et selskab er det afgørende hvor meget af omsætningen der hidrører fra salg til andre end kommuner og regioner.
Grænsen er i den gældende lov sat til 25 pct. af omsætningen.
Det vurderes, at grænsen på 25 pct. af omsætningen kan indebære en uhensigtsmæssig begrænsning for kommuners og regioners mulighed for at deltage i selskaber.
En lempelse af denne grænse til 50 pct. vil skabe bedre muligheder for kommuner og regioners aktive deltagelse i selskaber, hvorfor det foreslås at lempe grænsen for omsætningen fra 25 pct. til 50 pct.
3. Økonomiske og administrative konsekvenser for det offentlige Det forventes, at forslaget om ophævelse af annonceringspligten for bilag II B-tjenesteydelser samt undtagelsen fra annonceringspligten for offentlige myndigheder i de tilfælde, hvor en anden kommune overlades opgaven, vil bidrage til at lette de administrative byrder i den offentlige sektor samt indebære en mere effektiv anvendelse af de offentlige ressourcer, idet antallet af kontrakter, der skal annonceres, reduceres.
 Lovforslaget om ændring af omsætningsgrænsen for salg til andre end kommuner henholdsvis regioner, vurderes ikke at have administrative konsekvenser for det offentlige.
4. Økonomiske og administrative konsekvenser for erhvervslivet Forslaget har været forelagt Erhvervsstyrelsens Center for Kvalitet i ErhvervsRegulering (CKR) med henblik på en vurdering af, om forslaget indeholder væsentlige administrative konsekvenser (over 10.000 timer). CKR har vurderet, at forslaget ikke medfører administrative konsekvenser.
 Forslaget om ændring af omsætningsgrænsen for salg til andre end kommuner henholdsvis regioner, vil lette muligheden for, at danske virksomheder kan deltage i et offentlig-privat samarbejde, indtil selskabet er godt etableret på et velfungerende privat marked, hvilket vil medføre positive økonomiske konsekvenser for erhvervslivet.
Forslaget om ophævelse af annonceringspligten for bilag II B-tjenesteydelser samt undtagelsen fra annonceringspligten for offentlige myndigheder i de tilfælde, hvor en anden kommune overlades opgaven, forventes ikke at have hverken økonomiske eller administrative konsekvenser for erhvervslivet.
En ændring af annonceringspligten vurderes ikke at medføre, at færre opgaver bliver overladt til det private erhvervsliv.
Administrative konsekvenser for borgerne Lovforslaget har ingen administrative konsekvenser for borgerne.
5. Miljømæssige konsekvenser Lovforslaget har ingen miljømæssige konsekvenser.
6. Forholdet til EU-retten Lovforslaget har ikke EU-retlige aspekter.
7. Høring Et udkast til lovforslag har forud for fremsættelsen været sendt i høring hos Advokatsamfundet, Affald Danmark, Akademikernes Centralorganisationer, Amagerforbrænding I/S, Arbejderbevægelsens Erhvervsråd, Asfaltindustrien, Boligselskabernes Landsforening, Bryggeriforeningen, Bygherreforeningen, Børsmæglerforeningen, CO-Industri, COOP Danmark, Danmarks Almene Boliger, Danmarks Apotekerforening, Danmarks Eksportråd, Danmarks Fiskeriforening, Danmarks Nationalbank, Danmarks Rederiforening, Dansk Annoncørforening, Dansk Arbejdsgiverforening, Dansk Byggeri, Dansk Energi, Dansk Erhverv, Dansk Fjernvarme, Dansk Industri, Dansk IT, Dansk Landbrugsrådgivning, Dansk Skovforening, Dansk Taxi Råd, Dansk Transport og Logistik, Danske Advokater, Danske Arkitektvirksomheder, Danske Busvognmænd, Danske Dagblades Forening, Danske Malermestre, Danske Regioner, Danske Revisorer, De Samvirkende Købmænd, Den Danske Dommerforening, Finansrådet, Forbrugerrådet, Foreningen af offentlige indkøbere, Foreningen af Rådgivende Ingeniører, Forlæggerforeningen, Forsikring & Pension, Frederiksberg Kommune, Funktionærernes og Tjenestemændenes Fællesråd, Håndværksrådet, Ingeniørforeningen, International Transport Danmark, KL, Klagenævnet for Udbud, Kooperationen, Københavns Kommune, Landbrug & Fødevarer, Landsorganisationen i Danmark, Lederne, Liberale Erhvervs Råd, Lokale Pengeinstitutter, Medicoindustrien, Offentligt Ansattes Organisationer, Realkreditforeningen, Realkreditrådet, Rigsrevisionen, Statens og Kommunernes Indkøbsservice og Tekniq.
Bemærkninger til lovforslagets enkelte bestemmelser Til § 1 Til nr. 1 Forslaget er en konsekvens af, at lov nr. 378 af 14. juni 1995 om kommuners og amtskommuners udførelse af opgaver for andre offentlige myndigheder er erstattet af lov nr. 548 af 8. juni 2006 om kommuners udførelse af opgaver for andre offentlige myndigheder og kommuners og regioners deltagelse i selskaber som senest ændret ved lov nr. 620 af 14. juni 2011.
Til nr. 2 Bestemmelsen foreslås ophævet.
Dette indebærer, at ordregivere ikke længere er forpligtet til at foretage en annoncering forud for indgåelse af kontrakt for bilag II B-tjenesteydelser.
Ordregivere kan dog fortsat foretage en annoncering, hvor ordregiveren finder en sådan annoncering hensigtsmæssigt.
Ordregivere, der indgår kontrakter om bilag II B-tjenesteydelser, der overstiger tærskelværdien fastsat i Europa-Parlamentets og Rådets direktiv nr. 2004/18/EF af 31. marts 2004 om samordning af fremgangsmåderne ved indgåelse af offentlige vareindkøbskontrakter, offentlige tjenesteydelseskontrakter og offentlige bygge- og anlægskontrakter (udbudsdirektivet), skal alene overholde udbudsdirektivet regler om tekniske specifikationer (udbudsdirektivets artikel 23) samt indsende en bekendtgørelse til EU-tidende om indgåelse af kontrakt (udbudsdirektivets artikel 35, stk. 4. ) Endvidere er ordregivere i henhold til EU-Domstolens praksis forpligtet til at overholde EUF-traktatens principper om ligebehandling og gennemsigtighed, når kontrakten skønnes at have en klar grænseoverskridende interesse, selvom kontraktværdien er under udbudsdirektivets tærskelværdi.
Dette indebærer bl.a., at ordregivere for sådanne kontrakter med klar grænseoverskridende interesse skal sikre, at kontrakten forud for indgåelse har været udsat for en passende grad af offentlighed.
I praksis betyder dette, at ordregiveren skal sikre, at der sker konkurrence omkring bilag II B-tjenesteydelser, der har en klar grænseoverskridende interesse.
En sådan konkurrence kan sikres ved at skabe gennemsigtighed om kontrakten, f.eks. ved at foretage en annoncering.
Til nr. 3 Bestemmelsen medfører, at offentlige myndigheder undtages fra tilbudslovens regler om annoncering i de tilfælde, hvor en anden kommune overlades opgaven.
Dette indebærer, at en offentlig myndighed ikke skal foretage en annoncering i de tilfælde, hvor opgaven i stedet udføres af en kommune.
Forslaget vil styrke kommunernes muligheder for mellem-offentlige samarbejder.
Ved at undtage sådanne samarbejder fra annonceringsreglerne i tilbudsloven får ordregivere større frihed til at tilrettelægge deres opgaver på den mest hensigtsmæssige måde.
Forslaget vedrører alene opgaver, der ligger under tærskelværdierne i udbudsdirektiverne.
Ordregiverne vil fortsat være underlagt EUF-traktatens principper i det omfang, at kontrakten skønnes at have en klar grænseoverskridende interesse.
Overstiger værdien af opgaven tærskelværdierne i udbudsdirektivet skal opgaven udbydes i overensstemmelse med disse regler.
Falder værdien af opgaven derimod under tærskelværdierne i udbudsdirektivet er kommunen alene underlagt EUF-traktatens principper om ligebehandling og gennemsigtighed.
Dette indebærer, at kommunen skal sikre, at en kontrakt, der har klar grænseoverskridende interesse, udsættes for en passende grad af offentlighed.
I praksis betyder dette, at ordregiveren skal sikre, at der sker konkurrence omkring bilag II B-tjenesteydelser, der har en klar grænseoverskridende interesse.
En sådan konkurrence kan sikres ved at skabe gennemsigtighed om kontrakten, f.eks. ved at foretage en annoncering.
Til § 2 Til nr. 1 Bestemmelsen medfører, at udbudsgrænsen, der er nærmere reguleret i BEK nr. 566 af 27. juni 2002, lempes til at følge de til enhver tid gældende tærskelværdi for tjenesteydelser i henhold til udbudsdirektivet.
Disse tærskelværdier justeres hvert andet år ved en forordning og er for 2012/2013 for tjenesteydelser sat til kr. 1.489.820 for kommuner og regionerne og til kr. 968.383 for staten.
Der foreslås ikke yderligere ændringer i lovens § 2, stk. 3 end ændring af udbudsgrænsen, hvorfor opgørelsen af udbudsgrænsen og konsekvensen af en overskridelse af grænsen forbliver uændret.
I henhold til lovens § 2, stk. 3, gælder kravet om udbud ikke, hvis den enkelte kontrakts værdi overstiger et af økonomi- og erhvervsministeren (nu erhvervs- og vækstministeren) fastsatte beløb.
Grænsen er fastsat i bekendtgørelse nr. 566 af 27. juni 2002 til kr. 500.000. Formålet med grænsen er at såfremt den enkelte kontrakt ikke overstiger bagatelgrænsen, vil kommuner blive undtaget for at iagttage tilbudslovens regler om at sende en opgave i udbud.
Det vurderes at den nuværende grænse på kr. 500.000 kan begrænse kommunerne i at udføre opgaver for andre offentlige myndigheder.
En lempelse af denne grænse vil derfor skabe bedre muligheder for kommuner at afgive tilbud og indgå aftaler om udførelse af opgaver uden forinden at have sendt opgaven i udbud.
Til nr. 2 Bestemmelsen medfører, at den øvre omsætningsgrænse lempes til 50 pct.
Der foreslås ikke yderligere ændringer i bestemmelsen, hvorfor opgørelsen af omsætningsgrænsen, konsekvensen af en overskridelse af grænsen og mulighederne for generelt eller konkret at blive undtaget fra grænsen forbliver uændret.
Efter den gældende lovs § 5, stk. 1, er der en øvre grænse på 25 pct. for, hvor meget af selskabets gennemsnitlige omsætning over 3 år, der må stamme fra salg til andre end kommuner henholdsvis regioner eller samlet til både kommuner og regioner, hvis en kommune eller region skal kunne deltage i selskabet med hjemmel i denne lov.
Formålet med denne grænse er at sikre, at kommuner og regioner ikke deltager i selskaber, der agerer, hvor der er et privat marked.
Det vurderes, at grænsen på 25 pct. af omsætningen kan begrænse kommuner og regioners mulighed for at deltage i selskaber.
En lempelse af denne grænse til 50 pct. vil skabe bedre muligheder for kommuner og regioners aktive deltagelse i selskaber.
 Den foreslåede ændring af § 5, stk. 2, er en konsekvens af forslaget § 2, nr. 1.
Til § 3 Det foreslås, at loven træder i kraft den 1. januar 2013. En kontrakt der indgås inden 1. januar 2013, vil således forinden skulle annonceres på www.udbud.dk.
