Skriftlig fremsættelse (25. januar 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om friskoler og private grundskoler m.v. (Permanent tilskudsmodel for inklusion på frie grundskoler) (Lovforslag nr.
L 131) Med lovforslaget foreslås det, at der etableres en ny permanent tilskudsordning til inklusion på de frie grundskoler, hvorefter inklusionstilskuddet for hver enkelt skole fordeles på baggrund af skolens antal af elever pr. 5. september i året før finansåret.
Lovforslaget er opfølgning på finanslov for 2018.
 Det foreslås, at staten fra finansåret 2018 yder de frie grundskoler tilskud til inklusion pr. skole på grundlag af en fordeling af skolerne i fire intervaller efter skolens størrelse, dvs. antallet af elever, der fastsættes således: 0-149 elever, 150-299 elever, 300-449 elever, og 450 elever og derover.
 Taksterne pr. skole i de fire intervaller fastsættes på de årlige finanslove.
Det er hensigten at fastsætte taksterne, således at tilskuddet aftrappes efter skolestørrelse.
Dvs. at mindre skoler får større tilskud end store skoler.
Der er således tale om en forbedring af tilskuddet til inklusion for de mindre skoler og hermed et bedre økonomisk grundlag for at optage elever med behov for særlig støtte til inklusion.
Baggrunden herfor er, at Danmarks Evalueringsinstituts undersøgelse Inklusion på de frie grundskoler.
En kortlægning af skolernes arbejde med supplerende undervisning og anden faglig støtte for elever med støttebehov under 12 timer ugentlig (december 2015) viser, at de mindre skoler har en højere andel af elever med inklusionsbehov.
Den permanente tilskudsmodel sikrer, at elever med behov for særlig støtte til inklusion i højere grad har et frit skolevalg.
 Efter den gældende tilskudsordning yder staten årligt et tilskud til inklusion på 70.000 kr. pr. skole uafhængig af antallet af elever på den enkelte skole.
 Den nuværende ramme for inklusionstilskud til de frie grundskoler udgør 39 mio. kr. årligt og med finanslovforslaget for 2018 vil den udgøre 70 mio. kr. årligt, dvs. en forhøjelse af inklusionstilskuddet med 31 mio. kr.
 Det foreslås, at loven træder i kraft den 15. marts 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
