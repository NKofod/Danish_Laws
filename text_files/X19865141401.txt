 Ankenævnet gav en lejer medhold i, at en varsling af  

 omkostningsbestemt lejeforhøjelse, der tidligere var blevet  

 realitetsbehandlet af huslejenævnet og som var blevet anket, skulle afvises  

 som ugyldig, idet man henviste til Højesteretsdom af 21.4.1986.
Afgørelse nr. 8, 1986 Afgørelse af 04.06.1986 fra Ankenævnet for de Københavnske Huslejenævn L mod U (anke nr. 2965) Huslejenævnet havde den 8.8.1985 truffet en realitetsafgørelse vedr. den  

 pr. 1.1.1984 varslede omkostningsbestemte husleje.
Afgørelsen blev indbragt  

 af L for ankenævnet.
 Efter Højesterets dom af 21.4.1986 påstod L varslingen afvist som ugyldig  

 og fik i ankenævnet medhold i denne påstand.
 I ankenævnets afgørelse hedder det bl.a.:
 »Ved skrivelse af 2. september 1985 har Lejerforeningen ... for  

 lejeren ... indbragt 7. huslejenævns afgørelse af 8. august 1985 vedrørende  

 omkostningsbestemt lejeforhøjelse pr. 1. januar 1984.
 I anken er der fremsat indsigelser mod det af udlejer til huslejenævnet  

 fremsendte dokumentationsmateriale, idet det anføres, at dette ikke forholder  

 sig til de på varslingstidspunktet kendte udgifter (september 1983), men  

 vedrører udgifter afholdt i 1984. Ved skrivelse af 5. maj 1986 har  

 Lejerforeningen desuden meddelt:
»Efter at Højesteret den 21. april 1986 har stadfæstet Østre  

 Landsrets dom af 24. januar 1984 (fordelingssagen), skal Lejerforeningen  

 yderligere fremkomme med den bemærkning til sagen, at lejeforhøjelsen må  

 erklæres ugyldig, da fordelingsnøglen ikke er angivet i varslingsskrivelsen.  

 Der henvises i den forbindelse til Lejerforeningens indbringelsesskrivelse  

 til Huslejenævnet den 8. marts 1985.« Efter gennemgang og drøftelse af udlejers varsling af 14. september 1983  

 med bilag, vedrørende lejeforhøjelse pr. 1. januar 1984 skal det meddeles, at  

 et flertal på 3 af ankenævnets 5 medlemmer er af den opfattelse, at  

 varslingsskrivelsen ikke opfylder de i § 12 i boligreguleringsloven anførte  

 gyldighedsbetingelser, dels fordi varslingen ikke indeholder oplysning om den  

 omkostningsbestemte budgetlejes fordeling mellem beboelseslejemålene  

 indbyrdes, idet der ikke er oplysning om boligernes samlede  

 »fordelingstal« eller om det enkelte lejemåls fordelingstal, og  

 dels fordi varslingen ej heller indeholder oplysning om det  

 omkostningsbestemte lejebudget, der har ligget til grund for beregningen af  

 hidtil gældende leje.
 Der henvises til Østre Landsrets dom af 24. januar 1984 som stadfæstet af  

 Højesteret ved dom af 21. april 1986 (sag nr. 16/1985), se »Grundejernes  

 Domssamling« 1986 s. 28.
 To af ankenævnets medlemmer stemte for at stadfæste huslejenævnets  

 afgørelse, da varslingen er fremsendt inden Landsrettens dom af 24. januar  

 1984, og de finder det således ikke rimeligt at denne skal kunne påberåbes  

 med tilbagevirkende kraft, da dette vil gøre alle tidligere huslejenævns-,  

 ankenævns- og retsafgørelser forkerte.
 I overensstemmelse med flertallets vedtagelse afvises den ved skrivelse af  

 14. september 1983 pr. 1. januar 1984 varslede lejeforhøjelse.
