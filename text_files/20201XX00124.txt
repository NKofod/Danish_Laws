Skriftlig fremsættelse (8. oktober 2020) Ministeren for fødevarer, fiskeri og ligestilling (Morgens Jensen):
 Herved tillader jeg mig for Folketinget at fremsætte:
Forslag til lov om ændring af økologiloven (Justering af regler vedrørende økologiforordningen, sanktionsskærpelse, indhentning af oplysninger fra andre myndigheder med henblik på udarbejdelse af bedre risikovurdering) (Lovforslag nr.
L 58) Lovforslagets formål er at tilpasse økologiloven i overensstemmelse med Europa-Parlamentets og Rådets forordning (EU) 2018/848 af 30. maj 2018 om økologisk produktion og mærkning af økologiske produkter og om ophævelse af Rådets forordning (EF) nr. 834/2007. Det forslås derfor at ophæve visse bestemmelser i loven, som nu bliver reguleret direkte af forordningen.
Det drejer sig bl.a. om regler om autorisation.
 Det foreslås endvidere, at der indarbejdes en bestemmelse, der gør det muligt at indhente og samkøre oplysninger fra andre myndigheder til brug for planlægning og gennemførelse af en mere risikobaseret kontrol end i dag.
Derudover foreslås en væsentlig skærpelse af bødeniveauet for overtrædelse af visse bestemmelser om økologisk produktion, som erhvervsdrivende med ansvar for en økologisk virksomhed med jordbrugsproduktion eller produktion, import eller eksport af foder til dyr, undtagen selskabsdyr, er forpligtet til at overholde.
Skærpelsen skal sikre, at sanktionerne er mere effektive, står i et rimeligt forhold til overtrædelserne og har en afskrækkende virkning.
 Herudover foreslås en ændring af bestemmelsen om Det Økologiske Fødevareråd, da erfaringen med rådet har vist, at der er behov for øget fleksibilitet, da reguleringen af økologiområdet er så kompleks, at Det Økologiske Fødevareråd ikke i alle situationer er det mest egnede forum til at rådgive ministeren i forhold til videreudvikling af området.
 Det foreslås, at ministeren for fødevarer, fiskeri og ligestilling bemyndiges til at sætte loven i kraft i overensstemmelse med forordningens anvendelsesdato.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
