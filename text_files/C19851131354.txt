 I justitsministeriet, direktoratet for kriminalforsorgens cirkulære af 13.  

 september 1978 om anbringelse af varetægtsarrestanter § 3, og i cirkulære af  

 29. august 1983 om anbringelse af personer, der er idømt frihedsstraf eller  

 forvaring og om overførsel af indsatte mellem kriminalforsorgens  

 institutioner § 20, er der givet regler for, i hvilke tilfælde indlæggelse på  

 Vestre hospital under Københavns fængsler kan finde sted.
 Direktoratet er blevet bekendt med, at der sker overførsel til Vestre  

 hospital i væsentlig større omfang end forudsat i disse cirkulærer, hvilket i  

 en række tilfælde har medført betydelige merudgifter for kriminalforsorgen.
 I den anledning skal direktoratet henlede opmærksomheden på følgende:
Overførsel til Vestre hospital forudsætter i alle tilfælde, at  

 behandlingen udelukkende (eller næsten udelukkende) kan foregå på Vestre  

 hospital.
Er indlæggelse på civilt sygehus derimod nødvendig, f.eks. i  

 tilfælde hvor der er tale om en operation, skal indlæggelse ske på det lokale  

 sygehus.
Dette gælder som udgangspunkt også tilfælde, hvor indlæggelse på  

 civilt sygehus kræver bevogtning.
Det anførte udelukker ikke, at der i særlige tilfælde kan ske indlæggelse  

 på lokalt sygehus med efterfølgende overførsel til Vestre hospital, såfremt  

 eventuel efterbehandling kan foregå her.
Ved afgørelsen heraf skal der blandt  

 andet tages hensyn til, om udgifterne til eventuel bevogtning på det lokale  

 sygehus vil overstige de udgifter, der er forbundet med transporten til  

 Vestre hospital.
 Ovenstående tager kun sigte på tilfælde, hvor spørgsmålet om overførsel  

 overvejes på grund af kriminalforsorgens eller den indsattes forhold.
 I tilfælde, hvor det lokale sygehus ikke har mulighed for at  

 modtage/behandle den indsatte, og hvor man derfor ønsker den pågældende  

 indlagt på andet sygehus (eventuelt i forbindelse med overførsel til Vestre  

 hospital) anmodes anstaltslederen/arrestinspektøren om forinden at påse, at  

 der foreligger en erklæring fra den indsattes hjemamt om, at hjemamtet vil  

 indestå for de med behandlingen forbundne udgifter (kautionserklæring).
 Med hensyn til spørgsmålet om til hvilket amt en indsat henhører, henvises  

 til § 5, stk. 1, i lov nr. 541 af 27. september 1982 om sygehusvæsen.
 Nærværende skrivelse vil snarest blive udsendt til optagelse i  

 kriminalforsorgens cirkulæresamling.
 E.B.
