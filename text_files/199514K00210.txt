Nr BTL 210 Betænkning over I. (L 210) Forslag til lov om ændring af lov om revisionen  

 af statens regnskaber m.m. og lov om statsrevisorerne (Revision og gennemgang  

 af regnskaber for visse selskaber og virksomheder m.v.)   

 Nr L 210 1995-96, 1. samling Afgivet af Udvalget for Forretningsordenen Afgivet: 19960528 Udvalget har behandlet forslagene i en række møder og har herunder stillet spørgsmål til henholdsvis statsministeren, erhvervsministeren, finansministeren, forskningsministeren, arbejdsministeren, justitsministeren, trafikministeren, boligministeren og undervisningsministeren, som disse har besvaret skriftligt.
Erhvervsministerens besvarelse af 2 spørgsmål er optrykt som bilag til betænkningen.
Endvidere er statsrevisorerne anmodet om at indhente udtalelser fra Rigsrevisionen.
Rigsrevisionens udtalelser er oversendt til udvalget, og en af udtalelserne er optrykt som bilag til betænkningen.
Endelig har Folketingets Lovsekretariat skriftligt besvaret spørgsmål fra udvalget.
 Udvalget har endvidere modtaget skriftlige henvendelser fra:
Foreningen af Statsautoriserede Revisorer, Dansk Industri og Handelskammeret.
 Samtlige henvendelser er optrykt som bilag til betænkningen.
Der er af udvalget stillet ændringsforslag til det under I anførte  

 lovforslag, hvorom henvises til de ledsagende bemærkninger Herefter indstiller udvalget det under I anførte lovforslag til  

vedtagelse med de stillede ændringsforslag og det under II nævnte  

 beslutningsforslag til vedtagelse uændret .
 Et mindretal (Socialistisk Folkepartis medlemmer af udvalget) havde  

 foretrukket, at børsnoterede selskaber, hvor staten har bestemmende  

 indflydelse, blev ligestillet med andre selskaber, hvor staten har  

 bestemmende indflydelse.
Mindretallet lægger imidlertid vægt på, at lovforslaget, som det nu  

 foreligger, er en væsentlig forbedring i forhold til den gældende  

 retstilstand.
Mindretallet tilslutter sig derfor det opnåede kompromis.
Ændringsforslag til I.
Forslag til lov om ændring af lov om revisionen af statens  

 regnskaber m.m. og lov om statsrevisorerne (Revision og gennemgang af regnskaber for visse selskaber og virksomheder  

 m.v.)Af udvalget:
 Til § 1 1) I den under nr. 1 foreslåede affattelse af §  

 2 indsættes efter stk. 2 som nyt stykke:
»Stk. 3. Rigsrevisors virksomhed omfatter ikke Danmarks  

 Nationalbank i dens egenskab af centralbank.« Stk. 3 bliver herefter stk. 4.
 2) I den under nr. 2 foreslåede affattelse af § 4  

 affattes stk. 2 således:
»Stk. 2. Rigsrevisor kan direkte fra fuldt statsejede  

 aktieselskaber og aktieselskaber, hvor staten i øvrigt har bestemmende  

 indflydelse, kræve regnskaber til gennemgang, dog ikke aktieselskaber, der  

 har aktier optaget til notering på en fondsbørs.
Regnskaber fra andre  

 aktieselskaber, som staten ejer aktier i, herunder børsnoterede  

 aktieselskaber, indkræves gennem vedkommende minister.« 3) I det under nr. 3 foreslåede § 6, stk. 2,  

 indsættes efter »De i § 4 nævnte regnskaber« ordene: », jf.  

 dog stk. 3,».
 4) I nr. 3 indsættes efter det foreslåede § 6, stk. 2, som  

 nyt stykke:
»Stk. 3. For de i § 4, stk. 2, 2. pkt., nævnte aktieselskaber  

 omfatter regnskaber ud over årsregnskaber m.v., der er aflagt i henhold til  

 lov om visse selskabers aflæggelse af årsregnskab m.v., tillige andet  

 materiale af betydning for regnskabsgennemgangen, som ministeren kan komme i  

 besiddelse af.« 5) Nr. 7 udgår.
 Til § 2 6) I nr. 2 indsættes før det foreslåede § 2, stk. 5,  

 som nyt stykke:
»Stk. 01. Statsrevisorernes virksomhed omfatter ikke Danmarks  

 Nationalbank i dens egenskab af centralbank.« Til § 3 7) Stk. 2 affattes således:
»Stk. 2. § 1, nr. 1 og 2, gælder ikke for regnskaber, for  

 hvis revision der ved allerede gældende lov er fastsat særlige  

 bestemmelser.« Bemærkninger Til nr. 1 og 6 Danmarks Nationalbank har i egenskab af centralbank sin  

 egen revisionsordning, som er uafhængig af den statslige revisionsordning.
 Det kan give anledning til tvivl, om lovforslaget - herunder navnlig  

 forslaget til en ny § 2, stk. 1, nr. 3, i lov om revisionen af statens  

 regnskaber m.m. og en ny § 2, stk. 4, nr. 2, i lov om statsrevisorerne - vil  

 indebære, at rigsrevisor og statsrevisorer får kompetence i forhold til  

 Nationalbanken.
 Det er afgørende, at Nationalbankens uafhængighed ikke kan drages i tvivl.
 Ændringsforslaget indebærer, at det i lov om revisionen af statens  

 regnskaber m.m. og lov om statsrevisorerne anføres, at Nationalbanken som  

 centralbank ikke er omfattet af rigsrevisors og statsrevisorernes virksomhed.
 Til nr. 2 Den foreslåede ændring indebærer, at rigsrevisors direkte adgang  

 til regnskaber for aktieselskaber, der er fuldt statsejede, eller hvor staten  

 i øvrigt har bestemmende indflydelse, ikke omfatter selskaber, der har aktier  

 optaget til notering på en fondsbørs.
 Børsnoterede aktieselskaber og aktieselskaber, som staten ikke har  

 bestemmende indflydelse i, vil som hidtil være omfattet af rigsrevisorlovens  

 § 4. Disse selskabers regnskaber indkræves gennem vedkommende minister.
 Til nr. 3 Tilføjelsen er en konsekvens af den i nr. 4 foreslåede  

 tilføjelse af nyt stk. 3.
Til nr. 4 Bestemmelsen foreslås tilføjet for at understrege, at der ved  

 den indirekte adgang til regnskabsgennemgang for de pågældende selskaber er  

 behov for at kunne medtage alt materiale, som ministeren kan komme i  

 besiddelse af.
Dette materiale kan i visse tilfælde, hvor ministeren gennem  

 lovgivning, selskabets vedtægter og/eller forretningsorden har en videre  

 adgang til at gøre sig bekendt med selskabets forhold, være af vidererækkende  

 karakter end det officielle regnskab aflagt i henhold til årsregnskabsloven.
 Behovet for dette materiale skyldes kravet i den gældende lovs § 6,  

 hvorefter det ved regnskabsgennemgangen navnlig skal påses, at regnskabet er  

 undergivet betryggende revision, at vilkårene for tilskud m.v. er opfyldt, at  

 midlerne er anvendt i overensstemmelse med givne bestemmelser, og at der i  

 øvrigt er taget skyldige økonomiske hensyn ved forvaltningen af midlerne.
 Til nr. 5 Ændringsforslaget indebærer, at de gældende regler om  

 tavshedspligt ikke ændres.
Statsrevisorerne skal i dag tage stilling til, om det materiale, de  

 modtager, er undergivet tavshedspligt efter loven.
Det omfatter også en  

 vurdering af, om en påberåbelse af tavshedspligt er holdbar efter de  

 relevante love.
Hvis konklusionen er, at der ikke er grundlag for  

 fortrolighed, kan statsrevisorerne - under ansvar efter de pågældende love -  

 træffe beslutning om offentliggørelse.
 Den mulighed for at hindre misbrug af påberåbelse af tavshedspligt, som  

 den foreslåede bestemmelse ifølge lovbemærkningerne skal tilgodese, er  

 således allerede til stede.
Til nr. 7 Ved ændringsforslaget vil det udtrykkeligt fremgå, at  

 revisionsordninger fastsat ved allerede gældende lov fortsætter uændret,  

 indtil lovgiver eventuelt beslutter andet.
Det gælder således også revisionen  

 af Danmarks Nationalbank, men det er dog fundet hensigtsmæssigt også at  

 optage en udtrykkelig bestemmelse herom i de to love om den statslige  

 revision, jf. ændringsforslag nr. 1 og 6. Erling Olsen (S) fmd.
Ivar  

 Hansen (V) nfmd.
Henning Grove (KF) Margrete Auken (SF) Kirsten  

 Jacobsen (FP) Pia Gjellerup (S) Ove Fich (S) Torben Lund (S) Grete Schødts  

 (S) Helge Mortensen (S) Steen Gade (SF) Kjeld Rahbæk Møller (SF) Jørgen  

 Estrup (RV) Arne Melchior (CD) Birthe Rønn Hornbech (V) Christian Mejdahl (V)  

 Inge Dahl-Sørensen (V) Hans Christian Schmidt (V) Hans Engell (KF) Niels  

 Ahlmann-Ohlsen (KF) Kim Behnke (FP) Enhedslisten og Dansk Folkeparti havde  

 ikke medlemmer i udvalget.
Bilag 1 Statsrevisoratet Christiansborg, den 14. maj 1996 Christiansborg Prins Jørgens Gård 2 1240 København K Til Udvalget for Forretningsordenen.
Udvalget for Forretningsordenen har under behandlingen af lovforslag nr.
L  

 210 til ændring af lov om revisionen af statens regnskaber m.m. og lov om  

 statsrevisorerne. (Revision og gennemgang af regnskaber for visse selskaber  

 og virksomheder m.v.) i skrivelse af 14. maj 1996 anmodet statsrevisorerne om  

 at indhente Rigsrevisionens kommentarer til finansministerens besvarelse af  

 spørgsmål nr. 5-7 af 30. april 1996 (L 210/B 98 - bilag 18). Statsrevisorerne  

 har indhentet rigsrevisors kommentarer og vedlægger rigsrevisors notat af 14.  

 maj 1996 til Udvalget for Forretningsordenen.
Ivar Hansen Rigsrevisionen København, den 14. maj 1996 Notat (nr. 3) til statsrevisorerne om ændring af rigsrevisorloven og statsrevisorloven 1. Udvalget for Forretningsordenen har i skrivelse af 14. maj 1996 anmodet  

 statsrevisorerne om at indhente Rigsrevisionens kommentar til  

 finansministerens besvarelse af udvalgets spørgsmål nr. 5-7 (L 210/B 98 -  

 bilag 18).
 Jeg skal på den baggrund oplyse følgende:
 2. Finansministeren anfører i sin besvarelse af udvalgets spørgsmål 5 om  

 ministerens generelle bemærkninger til lovforslaget og mit notat af 31.  

 oktober 1995, at det som udgangspunkt er hensigtsmæssigt, at der gennemføres  

 en modernisering af lovgrundlaget for den statslige revision.
 Det er ministerens opfattelse, at der ikke i forslaget til den ændrede  

 affattelse af § 2 i lov om revisionen af statens regnskaber m.m.  

 (rigsrevisorloven) er væsentlige spørgsmål, jf. dog mine bemærkninger  

 nedenfor til ministerens besvarelse af spørgsmål 6.
 Finansministeren konstaterer, at forslaget indebærer løsning af problemet  

 vedrørende rigsrevisors dobbeltrolle i fuldt statsejede aktieselskaber.
Ministeren peger imidlertid på tre områder, hvor forslaget efter  

 ministerens opfattelse synes at have problematiske konsekvenser.
Det drejer  

 sig om den direkte adgang til regnskaberne for aktieselskaber, hvor der også  

 er private aktionærer, forholdet til institutioner med en særlig lovbestemt  

 revisionsordning og bestemmelsen om, at statsrevisorerne træffer beslutning  

 om eventuel ophævelse af fortrolighed (i lovforslaget offentliggørelse) i  

 tilfælde, hvor en minister eller et aktieselskabs bestyrelse har henvist til  

 bestemmelser om undtagelser fra retten til aktindsigt i offentlighedsloven  

 eller bestemmelser om tavshedspligt (lovforslagets § 1, nr. 7).
 3. Ministeren finder det således betænkeligt, at Rigsrevisionen får  

 direkte adgang til regnskaber for aktieselskaber, hvor der er andre  

 aktionærer (og hvor staten fortsat har bestemmende indflydelse), herunder  

 børsnoterede selskaber og selskaber med udenlandsk deltagelse.
 Den direkte adgang er efter min opfattelse ikke uforenelig med de formål,  

 der er fastsat for sådanne selskabers forretningsmæssige drift m.v.
Rigsrevisor (og statsrevisorerne) er ikke en del af den offentlige  

 forvaltning eller, med ministerens ord, »en anden statslig  

 myndighed«.
Rigsrevisor - og dermed Rigsrevisionen - er uafhængig ved  

 udførelsen af sit hverv.
Rigsrevisor underretter selskabets bestyrelse om alle væsentlige  

 kritikpunkter - i lighed med den valgte revisor i dennes rapportering efter  

 årsregnskabsloven.
Rigsrevisor rapporterer kun til statsrevisorerne, såfremt  

 Rigsrevisionen finder, at disse bør orienteres om forhold af væsentlig  

 betydninng for den parlamentariske kontrol på vigtige samfundsøkonomiske  

 områder, og når vilkårene for selskabernes oprettelse og drift ikke  

 efterleves, jf. herved rigsrevisorlovens § 17, stk. 2.
Hverken Rigsrevisionen eller statsrevisorerne rapporterer til staten  

 (ministeren) som aktionær.
Det er efter de børsetiske regler alene  

 bestyrelsens opgave at orientere aktionærerne, jf. omtalen heraf i  

 bemærkningerne til lovforslagets enkelte bestemmelser side 12, spalte 2,  

 sidste afsnit.
Det er således ikke korrekt, at nogen aktionær (ministeren) opnår intern  

 viden om selskabet på bekostning af andre aktionærer.
Rigsrevisors direkte  

 adgang til regnskaber fra selskaberne vil således ikke medføre en  

 fortrinsstilling for staten som aktionær.
Formålet med Rigsrevisionens regnskabsgennemgang og eventuelle  

 rapportering herom til statsrevisorerne efter rigsrevisorloven er, som det  

 fremgår, et andet end den rapportering om revisionen, der er omfattet af  

 årsregnskabsloven, og som skal tilgodese aktionærernes og kreditorernes  

 interesser i oplysninger om selskabet.
Dette følger allerede af  

 rigsrevisorloven i dens nuværende affattelse.
4. Der vil heller ikke i forhold til børsnoterede selskaber være tale om,  

 at aktionærerne stilles forskelligt.
Alle aktionærer får således samme  

 regnskabsoplysninger m.v. fra selskabets bestyrelse.
 Ministeren anfører, at det i disse selskaber skal sikres, at ingen  

 uvedkommende får adgang til oplysninger, der kan have indflydelse på  

 kursdannelsen forud for offentliggørelsen af sådanne oplysninger.
 Lovforslaget er ikke i uoverensstemmelse med dette synspunkt, og det er  

 min opfattelse, at netop den i lovforslaget beskrevne rapporteringsprocedure  

 sikrer dette, jf. de almindelige bemærkninger til lovforslaget, pkt. 20.
 Selv om rigsrevisors direkte adgang til selskabets regnskaber i givet fald  

 vil fremgå udtrykkeligt af rigsrevisorloven og oplysninger om statens  

 aktiebesiddelser jævnligt publiceres, herunder af Rigsrevisionen, kan det  

 foreslås, at Rigsrevisionens direkte adgang til regnskaber m.v. klart kommer  

 til at fremgå af eventuelle børsprospekter for aktieselskaber omfattet af den  

 foreslåede bestemmelse.
 5. Finansministeren synes i øvrigt at forudsætte, at den parlamentariske  

 kontrol vedrørende aktieselskaber, hvor staten har bestemmende indflydelse,  

 alene har til formål at kontrollere ministerens udøvelse af aktionærrollen.  

 Dette indebærer efter ministerens opfattelse ikke adgang til interne  

 oplysninger i selskabet, men alene adgang til de oplysninger, som ministeren  

 har adgang til.
Som det allerede fremgår af rigsrevisorlovens § 6, skal Rigsrevisionen ved  

 regnskabsgennemgangen navnlig påse, at regnskaberne omfattet af lovens § 4,  

 herunder regnskaber for aktieselskaber, hvor staten besidder en aktiepost, er  

 undergivet betryggende revision, at vilkårene for kapitalindskud m.v. er  

 opfyldt, at midlerne er anvendt i overensstemmelse med givne bestemmelser, og  

 at der i øvrigt er taget skyldige økonomiske hensyn ved forvaltningen af  

 midlerne.
Dette rækker således videre end en kontrol af ministerens udøvelse  

 af aktionærrollen.
 I øvrigt kan Rigsrevisionen allerede efter rigsrevisorloven i dens  

 nuværende affattelse gennem vedkommende minister indhente regnskabsmateriale,  

 der også omfatter revisionsprotokoller m.v., til brug for  

 regnskabsgennemgangen, jf. herved præciseringen i lovforslagets § 1, nr. 3.
 6. Finansministeren beskæftiger sig endvidere i svaret med spørgsmålet om,  

 hvilke institutioner der falder ind under forslaget til ny § 2, stk. 1, nr.  

 3, i rigsrevisorloven og tilsvarende i § 2, stk. 4, nr. 2, i lov om  

 statsrevisorerne.
 Opregningen af de selvstændige forvaltningssubjekter, som er nævnt i disse  

 bestemmelser, er ikke udtømmende angivet i lovforslagets bemærkninger, som  

 alene nævner eksempler.
Jeg er enig i, at der kan være behov for at tydeliggøre lovforslaget.  

 Ikrafttrædelses- og overgangsbestemmelsen i lovforslagets § 3, stk. 2,  

 foreslås derfor, jf.
Lovsekretariatets svar på udvalgets spørgsmål 17,  

 ændret, så ordlyden bliver følgende:
»Stk. 2. § 1, nr. 1 og 2, gælder ikke for regnskaber, for hvis  

 revision der ved allerede gældende lov er fastsat særlige bestemmelser.« Herved vil det udtrykkeligt fremgå, at revisionsordninger fastsat ved  

 allerede gældende lov fortsætter uændret, indtil lovgiver eventuelt beslutter  

 andet.
Det gælder f.eks. revisionen af Danmarks Nationalbank.
 Ud over Danmarks Nationalbank er følgende institutioner omfattet af  

 definitionen »selvstændigt forvaltningssubjekt«, jf.  

 Lovsekretariatets svar, side 2:
Danmarks Radio TV 2 Kongeriget Danmarks Hypotekbank og Finansforvaltning Kongeriget Danmarks Fiskeribank Københavns Havn og Post Danmark Der henvises i øvrigt til mine bemærkninger til finansministerens  

 besvarelse af udvalgets spørgsmål 6.
 7. Finansministeren udtrykker endelig i sit svar på spørgsmål 5  

 betænkelighed ved den foreslåede formulering af rigsrevisorlovens § 17, stk.  

 3 (lovforslagets § 1, nr. 7). Ministeren finder, at ordlyden må forstås  

 sådan, at statsrevisorerne ved beslutning skal kunne ophæve den fortrolighed,  

 som er påbudt efter anden lovgivning.
 Som det fremgår af ministerens svar, er bestemmelsen indsat for at undgå  

 ministres og selskabsbestyrelsers eventuelle ubegrundede påberåbelse af  

 fortrolighed i et forsøg på at bremse kritik, jf. bemærkningerne i  

 lovforslaget til § 1, nr. 7.
Som anført af ministeren skal statsrevisorerne allerede i dag tage  

 stilling, om det materiale, de modtager, er undergivet tavshedspligt efter  

 lovgivningen.
Hvis konklusionen er, at der ikke er grundlag for fortrolighed,  

 kan statsrevisorerne - under ansvar efter de pågældende love - træffe  

 beslutning om offentliggørelse.
Bestemmelsen er derfor efter  

 finansministerens opfattelse for så vidt overflødig.
Det kan oplyses, at efter hidtidig praksis er enhver velbegrundet  

 påberåbelse af fortrolighed blevet imødekommet.
Bestemmelsen skal ses i denne  

 sammenæhng og skal ikke opfattes som en særlig adgang for statsrevisorerne  

 til at tilsidesætte gældende regler om tavshedspligt.
Forslaget tilsigter en  

 tydeliggørelse af den gældende retstilstand.
Bestemmelsen kan derfor for så  

 vidt udelades.
Forholdet kunne med fordel eventuelt berøres i udvalgets  

 betænkning.
 8. Til finansministerens svar på udvalgets spørgsmål 6 skal jeg henvise  

 til bemærkningerne i pkt. 6 ovenfor.
Det kan således bekræftes, at der med lovforslaget ikke er tiltænkt nogen  

 ændring i de nævnte institutioners revisionsforhold.
Som det ligeledes  

 fremgår af pkt. 6, er det fundet hensigtsmæssigt, at ikrafttrædelses- og  

 overgangsbestemmelsen i lovforslagets § 3, stk. 2, tydeliggøres.
9. Det fremgår af finansministerens svar på spørgsmål 7, at det i næsten  

 alle tilfælde ved oprettelsen af de statslige aktieselskaber var forudsat, at  

 de skulle ligestilles med andre aktieselskaber, herunder fungere på  

 almindelige forretningsmæssige vilkår.
Der var dog enkelte undtagelser  

 herfra.
 Jeg har ingen bemærkninger til ministerens svar på dette spørgsmål.
Henrik Otbo Bilag 2 Foreningen af Statsautoriserede Revisorer Den 29. marts 1996 Kronprinsessegade 8 1306 København K Folketinget Udvalget for Forretningsordenen Christiansborg 1240 København K Lovforslag nr.
L 210 om ændring af lov om revision af statens  

 regnskaber og lov om statsrevisorerne Foreningen af Statsautoriserde Revisorer skal herved tillade sig at rette  

 henvendelse til Folketingets Udvalg for Forretningsordenen i anledning af  

 ovennævnte lovforslag, som blev fremsat af Erling Olsen m.fl. den 23. februar  

 1996. Foreningen skal anføre følgende bemærkninger:
Ad § 1, nr. 1 (rigsrevisorlovens § 2) I forhold til nuværende lov er der tale om en udvidelse af det område, som  

 Rigsrevisionen får revisionsansvar for, og som derfor skal revideres i  

 overensstemmelse med rigsrevisorlovens § 3. Foreningen nærer betænkelighed  

 ved den udvidelse, der ligger i de selvstændige forvaltningssubjekter, der er  

 nævnt i § 2, nr. 3, og som, efter foreningens opfattelse, ikke er klart  

 defineret i forhold til nuværende eller fremtidige subjekter.
Det bør være  

 den pågældende institutions/virksomheds karakter snarere end  

 organisationsformen, som afgør, om revisionen skal varetages af  

 Rigsrevisionen eller af eksterne revisorer.
 For at være omfattet af rigsrevisorlovens § 2, nr. 3, er det ikke et krav,  

 at staten skal spille en aktiv rolle i disse subjekter, eller at staten skal  

 have et økonomisk engagement (disse er omfattet af rigsrevisorlovens § 2, nr.  

 4).
Foreningen er usikker på, om dette i givet fald vil indebære, at f.eks.  

 ATP er omfattet af loven og dermed en revision, der er tilrettelagt under  

 henvisning til lovens § 3. Krav om forvaltningsrevision vil under henvisning  

 hertil skulle være et element i revisionen af f.eks.
ATP.
Selv om foreningen principielt har stor forståelse for elementer af  

 forvaltningsrevision, er dette ikke ensbetydende med, at forvaltningsrevision  

 vil være relevant i alle situationer.
Forvaltningsrevisionen er særlig  

 relevant, når der er afstand mellem bevillingsyder og bevillingshaver, men er  

 i det nævnte eksempel næppe relevant.
 I mange situationer ville en revision tilrettelagt efter  

 årsregnskabslovens kap. 8 a være at foretrække.
 Det er foreningens opfattelse, at den foreslåede § 2, nr. 3, bør udgå.
Ad § 1, nr. 2 (rigsrevisorlovens § 4) Foreningen finder det uheldigt, såfremt rigsrevisor skal have særlig  

 aktindsigt i dokumenter fra selskaber, hvor der desuden er private aktionærer  

 (jf. § 4, stk. 2). Dette er i direkte modstrid med det grundprincip, at alle  

 aktionærer skal behandles lige (lighedsgrundsætningen), og således i strid  

 med lovgivningen vedr. børsnoterede selskaber og selskabslovgivningen i  

 øvrigt.
Der kan henvises til de af Københavns Fondsbørs fastsatte børsetiske  

 regler, § 5, der indebærer en pligt til at sikre, at ingen uvedkommende får  

 adgang til information, der kan påvirke kursdannelsen, før den er  

 offentliggjort.
Desuden fremgår det af »Oplysningsforpligtelser for  

 udstedere af børsnoterede værdipapirer«, § 7, at det skal sikres, at  

 alle får lige adgang til væsentlige oplysninger om den børsnoterede  

 virksomhed, og at ingen uvedkommende får adgang til sådan information, før  

 den er offentliggjort.
 Ligebehandlingen af alle aktionærer er også et grundlæggende princip i  

 aktieselskabsloven og i årsregnskabsloven og gælder således, uanset om det  

 statslige aktieselskab er børsnoteret eller ej.
Det anføres i lovbemærkningerne, s. 12, at Rigsrevisionen ikke finder, at  

 der er tale om en forfordeling af aktionærerne, idet rigsrevisor ikke er en  

 del af den offentlige forvaltning.
Efter foreningens opfattelse har  

 Rigsrevisionen imidlertid karakter af en intern revision i statens regi.  

 Rigsrevisionen rapporterer til statsrevisorerne og er - ligesom ministrene,  

 der varetager en ejerrolle i aktieselskaber m.v. - underlagt den politiske  

 beslutningsproces i modsætning til de privatpraktiserende revisorer, der  

ikke er i ansættelses- eller andet afhængighedsforhold til staten.
Endvidere skal foreningen anføre, at det er betænkeligt, såfremt revisors  

 position og uafhængighed - som følge af retten til at indkræve materiale  

 gennem ministeren - kan anfægtes.
Udgangspunktet må være, at virksomhedens  

 egen selskabsrevisor varetager kontrolopgaverne på forsvarlig vis.
Ad § 1, nr. 3 (rigsrevisorlovens § 6) I fortsættelse af foreningens kommentarer til rigsrevisorlovens § 4 skal  

 det anføres, at i § 6, stk. 2, defineres begrebet regnskaber så bredt, at der  

 tilsyneladende er tale om en væsentlig udvidelse af det materiale, der skal  

 tilflyde rigsrevisor. Årsregnskabslovens § 61 h omhandler privatpraktiserende  

 revisorers adgang til materiale fra selskaber.
Under henvisning hertil skal  

 foreningen foreslå, at rigsrevisors adgang til materiale ikke skal være mere  

 vidtgående end privatpraktiserende revisorers adgang til materiale fra samme  

 selskaber.
 Endvidere finder foreningen det uhensigtsmæssigt, såfremt rigsrevisors  

 skøn - og ikke som hidtil bestyrelses og direktions vurdering af, hvad der  

 anses af betydning for bedømmelsen - skal danne grundlag for adkomst til  

 oplysninger.
Afsluttende bemærkninger Det vil efter foreningens opfattelse være hensigtsmæssigt, at der i  

 lovforslaget indarbejdes en bestemmelse om, at den gennemførte revision altid  

 skal afsluttes med en konklusion, jf. bekendtgørelse om statsautoriserede og  

 registrerede revisorers erklæringer m.v., hvori resultatet af Rigsrevisionens  

 undersøgelse meddeles selskabets eller institutionens ledelse.
Indførelse af  

 en sådan konklusionspligt svarer til Finanstilsynets praksis ved revision i  

 pengeinstitutter.
Der kan i øvrigt henvises til vedlagte revisionsvejledning  

 om ekstern revisions anvendelse af intern revisions arbejde *), der bør kunne  

 være retningsgivende for forholdet mellem Rigsrevisionen og  

 privatpraktiserende revisorer.
 *) Udeladt her.
Endvidere ønsker foreningen en klar sondring mellem rigsrevisors og de  

 eksterne revisorers rolle.
Foreningen skal foreslå, at nærværende lovforslag  

 følges op med overvejelser om, hvilken rolle Rigsrevisionen henholdsvis de  

 privatpraktiserende revisorer skal spille i relation til de forskellige typer  

 af offentlig eller halvoffentlig virksomhed.
Den offentlige sektors  

 virksomhed af erhvervsmæssig karakter bliver i stigende omfang løst ved  

 udlægning af opgaverne til særlige selskabs- eller organisationsformer.
 I disse tilfælde bør de offentlige myndigheder erkende, at en sådan  

 overførsel af opgaver til den private sektor må føre til, at Rigsrevisionen  

 og statsrevisorerne ikke længere skal have pligt til at føre tilsyn med  

 forvaltningen af de med denne virksomhed forbundne midler.
 Revisionen bør i disse virksomheder kunne overlades til  

 privatpraktiserende revisorer, eventuelt i sammenhæng med en særlig  

 revisionsinstruks, som skal gælde for revisionen i den pågældende virksomhed.  

 Ikke kun i forbindelse med etablering af statslige aktieselskaber, men også i  

 forbindelse med andre selvstændige organisationsformer, hvor der er en  

 uafhængig bestyrelse/ledelse og selvstændige indtægter og formue, som ikke er  

 en del af statens indtægter/formue, bør det overlades til denne ledelse og  

 til privatpraktiserende revisorer at sikre en forsvarlig ledelse henholdsvis  

 kontrol af virksomhedens drift og økonomiske styring.
 Det skal i den forbindelse pointeres, at udlægning af opgaver til private  

 virksomheder medfører, at ledelsen i den pågældende virksomhed - og ikke  

 offentlige eller politisk udpegede instanser - har det fulde ansvar for  

 opgavernes udførelse.
 Såfremt der er spørgsmålet til ovenstående, er De naturligvis velkommen  

 til at kontakte undertegnede.
Med venlig hilsen Ole Koefoed formand Bilag 3 DANSK INDUSTRI Den 22. maj 1996 Overbringes Formand for Folketinget og Folketingets Udvalg for Forretningsordenen, dr.polit.
Erling Olsen Folketinget Christiansborg 1240 København K L 210 - Ændring af lov om revisionen af statens regnskaber m.m.
Den 23. februar 1996 har Folketingets Præsidium fremsat lovforslag nr.
L  

 210 om ændring af lov om revisionen af statens regnskaber m.m. og lov om  

 statsrevisorerne. (Revision og gennemgang af regnskaber for visse selskaber  

 og virksomheder m.v.).
 Efter Dansk Industris opfattelse afføder lovforslaget en række spørgsmål,  

 som vi hermed tillader os at pege på:
 1. Ifølge lovforslaget udvides rigsrevisors virkefelt til fremover at  

 omfatte flere virksomheder, end tilfældet er efter lovens nugældende § 2.
De høringssvar, der er afgivet til den tidligere lovskitse, viser, at der  

 kan opstå tvivl om rækkevidden af det nye virkefelt.
Det synes således f.eks.  

 uklart, om ATP vil være omfattet af de nye regler.
 2. Der savnes en redegørelse for, hvilken virkning den foreslåede  

 lovændring forventes at ville få for private investorers lyst til at  

 investere i aktieselskaber, hvori staten deltager som aktionær.
 3. Det er endvidere uklart, hvilken virkning den foreslåede ændring til  

 lovens § 4 om rigsrevisors direkte adgang til regnskabsoplysninger vil få i  

 relation til de børsretlige regler - der tænkes her særligt på kapitel 7 i  

 værdipapirhandelsloven om oplysningsforpligtelser, § 8 i »Regler for  

 udstedere af børsnoterede værdipapirer på Københavns Fondsbørs A/S« om  

 ligelig behandling og formålsbestemmelsen i § 8 i de »Børsetiske  

 regler«, hvoraf begrebet lige behandling er indeholdt.
4. Hertil kommer, at det kan være uklart, om lovforslaget er foreneligt  

 med princippet i generalklausulen i aktieselskabslovens § 80, som, ifølge  

 professor, dr.jur.
Bernhard Gomards »Aktieselskaber &  

 anpartsselskaber«, »vender sig mod dispositioner, som skaffer nogle  

 aktionærer en utilbørlig fordel på de andre aktionærers eller selskabets  

 bekostning«.
 Herudover skal opmærksomheden for den gode ordens skyld henledes på, at  

 Dansk Industri har modtaget en række spørgsmål i høring om lovforslaget fra  

 Erhvervs- og Selskabsstyrelsen, samt at vore overvejelser vedrørende disse  

 spørgsmål endnu ikke er afsluttet.
Med venlig hilsen Peter Fosdal / Lene Nielsen Bilag 4 Handelskammeret Den 23. maj 1995 TELEFAX Folketingets Udvalg for Forretningsordenen Folketinget Christiansborg 1240 København K L 210 - Ændring af lov om revisionen af statens regnskaber m.v.
I forlængelse af det fremsatte lovforslag nr.
L 210 - Ændring af lov om  

 revisionen af statens regnskaber m.m., vil Handelskammeret hermed gerne  

 fremsætte følgende principielle bemærkninger:
 Vi er betænkelige ved udvidelsen af Rigsrevisionens kompetence til også at  

 omfatte selskaber, hvor staten har ejerandele.
 Når staten driver erhvervsvirksomhed, bør de i videst muligt omfang ske i  

 selskabsform og under de samme regler om revision, regnskabsaflæggelse og  

 oplysningskrav, der gælder for private selskaber.
 Det er vor erfaring, at når staten laver »mellemformer« som  

 eksempelvis konstruktionen »selvstændig, offentlig virksomhed«  

 (brugt ved Post Danmark), skaber det en række juridiske problemer og  

 afgrænsningsspørgsmål i relation til hele det erhvervslovgivningsmæssige  

 kompleks.
 Særregler for så vidt angår offentlige erhvervsvirksomhed, skal begrænses  

 til et absolut minimum - såvel af hensyn til driften af de offentlige  

 virksomheder som af hensyn til den lige behandling af offentlige og private  

 aktionærer samt ikke mindst hensynet til de private konkurrenter til disse  

 offentlige virksomheder.
Det er dog vor opfattelse, at i de tilfælde hvor staten anser det for  

 afgørende for at udskille aktiviteten i selskabsform eller at privatisere et  

 statsligt aktieselskab, at der bibeholdes en ekstraordinær indsigt i  

 selskabets drift, bør spørgsmålet om eksempelvis Rigsrevisionens indsigt ikke  

 blokere for udskillelsen.
Adgangen hertil må dog kunne følge af en særregel i  

 det pågældende selskabs vedtægter.
I vedtægterne må i øvrigt også kunne  

 fastlægges Rigsrevisionens eventuelle videregivelse af oplysninger til de  

 private aktionærer.
 Er staten i øvrigt utryg ved den pågældende virksomheds drift, eller  

 ønskes flere oplysninger, kan en ny revisor foreslås valgt på  

 generalforsamlingen, eller man må på anden måde øge virksomhedens  

 revisionsmæssige bistand.
Med venlig hilsen Finn Sture Madsen kontorchef Bilag 5 Erhvervsministeren Udvalget for Forretningsordenen Den 28. maj 1996 Vedlagt fremsender jeg i 80 eksemplarer min besvarelse af spørgsmål nr. 4  

 og 19 (L 210/B 98 - hhv. bilag 3 og 14) stillet af udvalget.
Med venlig hilsen Mimi Jakobsen Erhversministeriet Erhvervsministeren Den 28. maj 1996 Erhvervsministerens supplerende besvarelse af spørgsmål nr. 4 og 19  

 stillet af Udvalget for Forretningsordenen (L 210/B 98 - hhv. bilag 3 og  

 14) Spørgsmål nr. 4:
 »Ministeren anmodes om evt. i den private sektor/finanssektoren at  

 indhente forskellige vurderinger af de i høringssvarene følgende rejste  

 spørgsmål og indvendinger på grund af rigsrevisors direkte adgang til  

 selskabernes regnskaber:
a.
Statens fortrinsstilling over for private aktionærer.
b.
Frygten for, at lovforslaget stiller hindringer i vejen for, at private  

 fremover deltager sammen med staten i aktieselskaber.
c.
Indvendingen om, at lovforslaget kan komme til at stride mod selve  

 formålet med etablering af et aktieselskab, hvorefter den politiske styring  

 netop skulle koncentreres om fastlæggelsen af randbetingelserne og herudover  

 alene udøves gennem rollen som aktionær.
d.
Lovforslagets overensstemmelse/uoverensstemmelse med de børsetiske  

 regler.
Der henvises til forskningsministerens høringssvar.« Spørgsmål nr. 19:
»I fortsættelse af spørgsmål nr. 4 bedes ministeren specielt indhente  

 en udtalelse fra Københavns Fonsbørs og fra et repræsentativt udsnit af  

 større investorer i aktieselskaber, hvor staten har bestemmende indflydelse,  

 om Rigsrevisionens øgede indsigt vil påvirke markedet.« Svar:
 I fortsættelse af mit foreløbige svar af 23. maj 1996 vedlægges fotokopi  

 af de fra Lønmodtagernes Dyrtidsfond og Den Danske Bank modtagne svar.
Lønmodtagernes Dyrtidsfond Den 23. maj 1996 Vendersgade 28, 1. sal. 1363 København K Erhvervs- og Selskabsstyrelsen 1780 København V.
Att.: Olaf Hasselager Vedr.: Forslag til lov om ændring af lov om revisionen af statens  

 regnskaber m.m. (L 210-1995/96).
 Lønmodtagernes Dyrtidsfond har modtaget Deres skrivelse af 2. maj 1996  

 vedlagt ovennævnte lovforslag samt spørgsmål 4 og 19 til erhvervsministeren.  

 I Deres skrivelse anmoder De om en besvarelse af spørgsmål 4a-d, hvortil  

 Lønmodtagernes Dyrtidsfond har følgende kommentarer:
Ad 4a og 4c Uanset formålet med etablering af et aktieselskab må det antages, at  

 fordele/ulemper ved aktieselskabskonstruktionen er indgået i overvejelserne  

 bag valget af organisationsform, herunder at bestyrelsen leder selskabet og  

 er ansvarlig over for aktionærerne (aktionæren). I ganske særlige tilfælde  

 kan der være behov for supplerende kontrol, hvilket aktieselskabsloven giver  

 mulighed for, hvorfor lovforslaget synes at give staten en overflødig  

 fortrinsstilling.
Ad 4b Gennemføres lovforslaget i sin nuværende form, vil det lægge en dæmper på  

 private aktionærers incitament til at deltage i aktieselskaber sammen med  

 staten. Årsagen er, at staten opnår en fortrinsstilling, der - uanset om den  

 benyttes eller ej - vil give anledning til øgede krav til risikopræmie fra de  

 private aktionærer.
Med andre ord vil de priser, private er villige til at  

 betale for aktier i statslige aktieselskaber, være lavere, og i ydertilfælde  

 vil deltagelse ikke være aktuel.
Hertil kommer, at aktieselskabet vil lide  

 under de omkostninger og den uro, revisionen giver.
Ad 4d Som følge af værdipapirhandelsloven er et nyt sæt børsetiske regler trådt  

 i kraft fra 1. maj 1996. § 8 i disse lyder: »Udstedere af børsnoterede  

 værdipapirer skal i forbindelse med opfyldelsen af deres  

 oplysningsforpligtelser tilstræbe et højt informationsniveau og en lige  

 behandling af alle. . .«.
Lovforslaget synes således at være i  

 uoverensstemmelse med de børsetiske regler, hvor alle, uanset om de er  

 aktionærer eller mulige aktionærer, behandles ens, når det gælder oplysninger  

 om et børsnoteret aktieselskab.
Med venlig hilsen Jeppe Christiansen Den Danske Bank Den 24. maj 1996 Holmens Kanal 2-12 1092 København K Erhvervs- og Selskabsstyrelsen Kampmannsgade 1 1780 København V Att.: Hr.
Olaf Hasselsager Forslag til lov om ændring af lov om revisionen af statens regnskaber  

 m.m.
Den Danske Bank er ved skrivelse af 2. maj med tillæg af 9. maj 1996  

 blevet anmodet om at vurdere virkningen af en gennemførelse af ovennævnte  

 lovforslag via besvarelsen af nedennævnte spørgsmål.
Ved besvarelsen har vi  

 taget udgangspunkt i børsnoterede selskaber, jf. dog punkt b og c nedenfor.
a.
Er det rimeligt, at staten har en informationsfortrinsstilling over  

 for private aktionærer, og hvad er konsekvenserne heraf? Den Danske Bank har i den forbindelse særligt bemærket sig ordlyden af §  

 6, stk. 2, i lovforslaget, idet omfanget heraf er endog særdeles vidtgående.
 Det vil efter bankens opfattelse være usædvanligt, at en juridisk person  

 alene i kraft af at være aktionær vil kunne få indsigt i selskabets  

 regnskabsmateriale og andet internt materiale, uden at dette på forhånd er  

 aftalt med og accepteret af eventuelle øvrige aktionærer.
 Specielt for så vidt angår børsnoterede selskaber, skal anføres følgende:
Ved den delvise privatisering af Københavns Lufthavne A/S i 1994 anførtes  

 det i selskabets vedtægter § 12, stk. 7, at »Statsligt ansatte, der  

 varetager bestyrelsesposter i Københavns Lufthavne A/S i kraft af Den Danske  

 Stats stemmer på en generalforsamling, kan, under hensyntagen til  

 fondsbørslovens § 39b videregive oplysninger, der er af væsentlig betydning  

 for Den Danske Stats varetagelse af sine interesser, til respektive  

 ministre.« Med det ændrede lovgrundlag som følge af fondsbørsens overgang til  

 aktieselskab, findes ordlyden af fondsbørslovens § 39b nu i lov om  

 værdipapirhandel m.m., § 36.
I nævnte paragraf anføres det, at »Den, der er i besiddelse af intern  

 viden, ikke må videregive denne viden til andre, medmindre videregivelsen er  

 et normalt led i udøvelsen af vedkommendes beskæftigelse, erhverv eller  

 funktion.« Investorer, der i 1994 købte aktier i Københavns Lufthavne A/S, har  

 således gjort dette i tillid til, at staten alene kan komme i besiddelse af  

 informationen om selskabet - ud over offentliggjort information - via sin  

 bestyrelsesrepræsentation, der endvidere er begrænset til statsligt ansatte,  

 samt under hensyntagen til lov om værdipapirhandel § 36.
Endvidere har investorer investeret i tillid til, at Københavns Fondsbørs'  

 oplysningsforpligtelser overholdes.
Af § 8 heri fremgår, at »Udstedere  

 skal sikre, at alle får lige adgang til væsentlige oplysninger om udstederen,  

 der kan antages at få betydning for kursdannelsen på udstederens  

 værdipapirer, og skal sikre, at ingen uvedkommende får adgang til sådan  

 information, før den er offentliggjort.
Oplysninger må ikke gives i  

 udtalelser, redegørelser og interview m.v. i forbindelse med investormøder  

 eller i medarbejderblade og lign., uden at oplysningerne senest samtidig  

 gives til Københavns Fondsbørs.« For god ordens skyld skal det anføres, at bl.a. interne perioderegnskaber  

 pr. definition vil indeholde oplysninger, der kan antages at få betydning for  

 kursdannelsen.
Ved den delvise privatisering af Tele Danmark A/S i 1994 anførtes det i  

 selskabets vedtægter § 19, stk. 4., at »I overensstemmelse med § 5 i lov  

 nr. 743 af 14. november 1990 om visse forhold på telekommunikationsområdet  

 pålægger kommunikationsministeren formanden og næstformanden pligt til at  

 give ministeren underretning om sådanne forhold vedrørende Tele Danmark A/S,  

 som ministeren måtte skønnes at have interesse i at være bekendt med.« Endvidere blev det i prospektet eksplicit anført, at »Med hensyn til  

 statens ejerandel i Selskabet vil regeringen desuden handle på samme måde som  

 en privat aktionær.« Investorerne har således investeret i tillid til, at staten alene kan få  

 oplysninger via bestyrelsen, samt at dette er begrænset til forhold, som  

 formanden og næstformanden skønner den relevante minister kan have interesse  

 i.
Herudover er det investorernes forventning, at staten vil handle på samme  

 måde som private aktionærer.
Det vil bl.a. sige, at staten ikke i kraft af  

 sin egenskab som aktionær har adgang til anden information end den af  

 selskabet offentliggjorte.
Hvorvidt det omtalte lovforslag kan få den konsekvens, at investorer med  

 påstand om bristede forventninger kan gøre krav gældende over for staten, kan  

 banken ikke umiddelbart udtale sig om, men det anbefales, at staten søger  

 juridisk rådgivning desangående.
Specielt for så vidt angår Tele Danmark A/S,  

 anbefales det at søge amerikansk juridisk rådgivning, da dette selskabs  

 aktier er noteret i USA og derfor er underlagt amerikansk børslovgivning.
Børsnoterede selskaber følges normalt af en række analytikere.
Der er  

 således 20 analytikere, der officielt følger Københavns Lufthavne A/S og mere  

 end 25, der officielt følger Tele Danmark A/S.
Størstedelen af disse analytikere er ansat i udenlandske banker.  

 Analytikerne udarbejder og offentliggør løbende kommentarer og rapporter om  

 selskaberne, hvori de foretager vurderinger af selskabernes udvikling og  

 aktiekurs med henblik på rådgivning og køb af salg af aktier.
Vurderingerne  

 af selskabernes udvikling og drift er baseret på analytikernes ofte meget  

 dybe brancheindsigt samt det af selskaberne offentliggjorte materiale.
Der er  

 således gode muligheder for løbende at få eksterne vurderinger af de  

 pågældende selskaber, uden at der sker brud på bestemmelserne i fondsbørsens  

 oplysningsforpligtelser.
 På baggrund af ovenstående er det Den Danske Banks vurdering, at  

 gennemførelsen af det fremsatte lovforslag for så vidt angår de børsnoterede  

 statsselskaber ud fra en markedsmæssig vurdering vil være usædvanlig og  

 uhensigtsmæssig, idet det kan afvige fra aktionærernes forventninger.
b.
Er der risiko for, at lovforslaget stiller hindringer i vejen for,  

 at private fremover ønsker at deltage sammen med staten i aktieselskaber? Ved børsnotering af et selskab med statslig indflydelse er det efter vor  

 opfattelse markedets forventning, at staten vil agere på samme måde som en  

 privat aktionær.
Som det er tilfældet i Tele Danmark og Københavns Lufthavne,  

 accepteres det imidlertid, at staten via bestyrelsen har visse rettigheder  

 m.h.t. information.
Da det som ovenfor nævnt er usædvanligt, at en aktionær  

 har en fortrinsstilling herudover, kan det ikke afvises, at dette forhold kan  

 blive afgørende for, at nogle investorer vil fravælge statslige selskaber som  

 investeringsobjekt.
For så vidt angår ikke børsnoterede selskaber, kan nævnes overdragelsen af  

 75 pct. af aktierne i Datacentralen til CSC.
I sådanne situationer vil det  

 efter vor opfattelse være købers forventning, at staten, såfremt den ønsker  

 minoritetsbeskyttelse ud over den beskyttelse, som følger af  

 aktieselskabsloven, vil søge at indgå en aktionæroverenskomst.
Det er  

 samtidig vores umiddelbare opfattelse, at en potentiel køber næppe vil  

 acceptere en klausul i en sådan overenskomst om beføjelser som dem, der  

 fremgår af forslaget.
c.
Strider det forhold, at staten bibeholde om særstatus mod formålet  

 med at omlægge statsejede selskaber til aktieselskaber? Ved oprettelsen af et 100 pct statsejet aktieselskab underlægges dette  

 aktieselskabslovens regler og de kontrolforanstaltninger, som fremgår heraf,  

 bl.a. i form af at der skal ske revision af selskabets regnskaber af  

 selskabets valgte revisorer.
Yderligere kontrolforanstaltninger ud over dette  

 vil i denne situation være statens eget anliggende.
Ved overgang til delvis privat eje vil det være offentlighedens  

 forventning, at selskabet i lighed med andre aktieselskaber skal fungere på  

 markedsmæssige vilkår.
En statslig særstatus, som medfører  

 kontrolforanstaltninger, som går ud over de i aktieselskabsloven indeholdte  

 bestemmelser, må således siges at være usædvanlige og stride mod formålet med  

 omlægningen af statsejede selskaber til aktieselskaber.
d.
Strider forslaget mod de børsetiske regler? Med det ændrede lovgrundlag som følge af fondsbørsens overgang til  

 aktieselskab er de børsetiske regler blevet væsentligt reduceret, idet flere  

 afsnit har fået anden placering.
Det centrale må i nærværende forbindelse  

 være reglerne om intern viden.
Reglerne vedrørende intern viden fremgår nu af lov om værdipapirhandel  

 m.v., §§ 34-39. I henhold til § 36 er det ikke ulovligt at have intern viden,  

 jf. spørgsmål a, såfremt denne ikke videregives, medmindre videregivelsen er  

 et normalt led i udøvelsen af vedkommendes beskæftigelse, erhverv eller  

 funktion.
Rigsrevisorerne er i kraft af deres erhverv omfattet af  

 tavshedspligt, hvorfor lovforslaget efter bankens vurdering ikke strider mod  

 de børsetiske regler.
