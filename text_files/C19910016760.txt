Indledning 1. Ved lov nr. 346 af 6. juni 1991 om ændring af lov om  

 offentlige myndigheders registre er der indsat et nyt kapitel 2 a vedrørende  

 undtagelse af visse registertyper fra forskriftskravet m.v.
Loven er trådt i  

 kraft den 1. september 1991.
 Denne vejledning omhandler først og fremmest spørgsmålet om proceduren for  

 oprettelse af enkeltkommunale registre, der er fritaget for fastsættelse af  

 forskrifter m.v. i medfør af bestemmelserne i lov om offentlige myndigheders  

 registre § 8 b, stk. 1, jf. stk. 2. (»§ 8 b-registre«). Det  

 bemærkes, at Justitsministeriet i medfør af lovens § 8 e forventes at  

 fastsætte en bekendtgørelse om undtagelse af bestemte typer af registre fra  

 forskriftskravet m.v. omkring 1. januar 1992.
2. Opmærksomheden henledes på, at de øvrige bestemmelser i lov om  

 offentlige myndigheders registre fortsat er gældende for registre, der  

 oprettes uden forskrifter og uden forudgående høring af Registertilsynet.
Det  

 gælder bl.a. lovens regler om registrering og opbevaring af oplysninger  

 (herunder § 12 om sikkerhedsforanstaltninger), registerindsigt og  

 videregivelse.
Hvilke registre kan oprettes uden fastsættelse af forskrifter m.v.? 3. Efter bestemmelsen i § 8 b, stk. 1, er registre, der føres for  

 en kommunal myndighed, og som ikke indeholder oplysninger af fortrolig  

 karakter, undtaget fra bestemmelserne i lovens § 6, stk. 2-4, dvs. reglerne  

 om fastsættelse af forskrifter og forudgående høring af Registertilsynet.  

 Efter lovens § 8 b, stk. 2, kan der i de i stk. 1 nævnte registre endvidere  

 registreres identifikationsoplysninger, herunder personnummer, og oplysninger  

 om betaling til og fra en offentlig myndighed.
Undtaget fra bestemmelserne om  

 fastsættelse af forskrifter og forudgående høring af Registertilsynet, er  

 således registre, der ikke indeholder fortrolige oplysninger, og registre,  

 der af fortrolige oplysninger kun indeholder identifikationsoplysninger,  

 herunder personnummer, og oplysninger om betaling til og fra en offentlig  

 myndighed.
 Det er en følge af lovens § 8 b, stk. 1 og 2, at myndighederne uden  

 forudgående høring af Registertilsynet og uden fastsættelse af forskrifter  

 eksempelvis kan oprette personaleoversigtsregistre, telefon- og  

 adressefortegnelser, leverandør- og kreditorregistre m.v., når der ikke i  

 disse registre indgår fortrolige oplysninger ud over  

 identifikationsoplysninger og oplysninger om betalingsforhold.
 Andre registertyper, som f.eks. ejendomsskattelåneregistre, kan også  

 oprettes uden forskrifter, såfremt registeret ikke indeholder andre  

 fortrolige oplysninger end identifikationsoplysninger og oplysninger om  

 betaling til og fra en offentlig myndighed.
4. Oplysninger om betaling til og fra en offentlig myndighed må  

 antages at omfatte de oplysninger, som er nødvendige for at administrere den  

 pågældende betalingsordning.
Det kan f.eks. være oplysninger om ind- og  

 udbetaling, rykkerprocedure, restancer, inkasso, renter og betalingsform,  

 herunder kontonumre.
I tilknytning til betalingsoplysninger kan der  

 imidlertid ikke registreres oplysninger om enkeltpersoners rent private  

 forhold, ligesom betalingsoplysningerne ikke i sig selv må afsløre  

 oplysninger om enkeltpersoners rent private forhold.
 Uanset, at registeret oprettes uden forskrifter, skal der dog ved  

 eventuelle forespørgsler om videregivelse af oplysninger som hidtil af den  

 registeransvarlige myndighed tages stilling til, om oplysningerne kan  

 videregives efter reglerne i lovens kapitel 5 og 6.
Man bør endvidere være opmærksom på, om registeret skal samkøres med et  

 eller flere andre registre, da dette kræver forskrifter.
Dette gælder dog  

 ikke, når der er tale om samkøring, som udelukkende foretages med henblik på  

 uddrag i statistisk eller videnskabeligt øjemed eller med henblik på  

 opdatering af identifikations- og betalingsoplysninger, jf. lovens § 8 d.
Eksempler på fortrolige oplysninger, der ikke må indgå i et § 8  

 b-register 5. Ved afgørelsen af, om et register indeholder fortrolige  

 oplysninger (ud over identifikationsoplysninger, herunder personnummer, og  

 oplysninger om betaling til og fra en offentlig myndighed), må myndigheden  

 være opmærksom på, om oplysningen er betegnet som fortrolig i medfør af  

 f.eks. en særlig lovbestemmelse, eller om det i øvrigt er nødvendigt at  

 hemmeligholde den for at varetage væsentlige hensyn til offentlige eller  

 private interesser, jf. forvaltningslovens § 27, stk. 1.
Oplysninger om enkeltpersoners rent private forhold, herunder oplysninger  

 om race, religion og hudfarve, om politiske, foreningsmæssige, seksuelle og  

 strafbare forhold, samt oplysninger om helbredsforhold, væsentlige sociale  

 problemer og misbrug af nydelsesmidler og lignende, vil være at betragte som  

 fortrolige.
Dog er oplysninger om politiske forhold, som er offentligt  

 tilgængelige, ikke fortrolige.
 Som eksempler på oplysninger, som normalt anses for fortrolige af hensyn  

 til private interesser, kan endvidere nævnes oplysninger om interne  

 familieforhold, f.eks. stridigheder og oplysninger om selvmordsforsøg og  

 ulykkestilfælde.
Specielt i relation til personaleadministrationssystemer kan nævnes, at  

 f.eks. oplysninger om sygefravær, sygdomsperioder, pensionsforhold,  

 kildeskatteoplysninger og oplysninger om lønindeholdelse betragtes som  

 fortrolige.
Sådanne oplysninger kan ikke registreres i et »§ 8  b-register«.
6. I tilfælde, hvor registeret fremtræder i en sådan sammenhæng,  

 at der derigennem gives oplysninger om de registrerede, som må siges at  

 vedrøre deres rent private forhold, må registeret efter omstændighederne  

 anses for »registerfølsomt«.
Registre inden for social- og  

 sundhedsområdet, som f.eks. gennem fastlæggelsen af personkredsen direkte  

 eller indirekte kan vise noget om væsentlige sociale problemer eller  

 helbredsforhold, skal der således fastsættes forskrifter for.
Registre over  

 personer med vidtgående fysiske eller psykiske handicap, og registre, som  

 føres af skolepsykologer og lignende, vil også fortsat kun kunne oprettes med  

 forskrifter.
Hvem skal træffe beslutning om oprettelse af et register, der er  

 fritaget fra forskriftskravet m.v., og hvilke sikkerhedsforanstaltninger m.v.  

 bør iagttages? 7. Ved ændringen af loven er der indsat en bestemmelse i § 8 b,  

 stk. 3, hvorefter vedkommende kommunalbestyrelse uanset bestemmelsen i lovens  

 § 6, stk. 1, kan bestemme, at de i § 8 b, stk. 1, jf. stk. 2, nævnte  

 registre, kan oprettes efter beslutning i kommunale udvalg eller i den  

 kommunale forvaltning.
 Det er overladt til kommunalbestyrelsen at træffe beslutning om, hvilket  

 kommunalt udvalg eller hvilken forvaltning der efter sædvanlig intern  

 delegation skal have adgang til at træffe beslutning om oprettelse af  

 registre, der er omfattet af § 8 b, stk. 1, jf. stk. 2.
Registertilsynet forudsætter, at kommunalbestyrelsen ved den eventuelle  

 delegation af beslutningskompetencen samtidig fastlægger en  

 organisationsstruktur (dvs. en nærmere beskrivelse af, hvorledes de  

 omhandlede registre organisatorisk skal behandles, herunder hvem, der har  

 fået tillagt kompetencen). Dette bør beskrives i kommunens generelle  

 sikkerhedsbestemmelser (»de uddybende regler«). I tilknytning  

 hertil skal det sikres, at der etableres de fornødne  

 sikkerhedsforanstaltninger.
Desuden må det sikres, at en vurdering af,  

 hvorvidt registeret kan oprettes uden forskrifter, foretages senest samtidigt  

 med, at beslutningen om oprettelsen træffes.
Registertilsynet er af den  

 opfattelse, at beslutningskompetencen bør placeres på et højt niveau i den  

 administrative struktur, normalt hos vedkommende forvaltningschef.
De almindelige krav om sikkerhedsforanstaltninger i § 12 i lov om  

 offentlige myndigheders registre er fortsat gældende for de registre, for  

 hvilke der efter nyordningen ikke skal udfærdiges forskrifter.
Herefter skal  

 der træffes de fornødne sikkerhedsforanstaltninger mod, at oplysningerne  

 misbruges eller kommer til uvedkommendes kendskab.
Loven forudsætter således  

 stadig, at myndighederne udarbejder generelle sikkerhedsregler for deres brug  

 af edb.
Sikkerhedsforanstaltningerne for disse registre bør etableres med  

 udgangspunkt i de bestemmelser, som gælder for registre, placeret i  

 sikkerhedsgruppe 1 (se Registertilsynets cirkulæreskrivelse af 23. februar  

 1989 om sikkerhedsforanstaltninger for pc- og terminalanvendelse m.v. samt  

 Registertilsynets standardforskrifter), eventuelt med udeladelse af  

 bestemmelsen om udskrivning af benyttelsesstatistik.
Der bør således for de  

 omhandlede registre i almindelighed etableres en formel autorisationsordning  

 og en maskinel adgangskontrol, baseret på en fortrolig autorisationskode.
Se  

 iøvrigt Registertilsynets årsberetning 1989, s. 23 f.
Udarbejdelse af en beskrivelse af registerets formål, personkreds,  

 dataindhold og størrelse 8. Det følger af lovens § 8 b, stk. 4, at forinden et  

 enkeltkommunalt register tages i brug, skal den, der opretter registeret,  

 udarbejde en beskrivelse af registerets formål, personkreds, dataindhold og  

 størrelse, der kan danne grundlag for den i bestemmelsens stk. 5 nævnte  

 oversigt.
 Der stilles ingen særlige formkrav til den i § 8 b, stk. 4, nævnte  

 beskrivelse.
Kommunale myndigheders indberetning til Registertilsynet 9. Efter lovens § 8 b, stk. 5, skal kommunalbestyrelsen hvert  

 kvartal udarbejde en oversigt over de nye registre, der er oprettet i  

 kommunen uden forskrifter.
Oversigten skal indeholde en beskrivelse af det  

 enkelte registers formål, personkreds, dataindhold og størrelse.
Oversigten  

 indberettes inden 4 uger efter kvartalets udløb til Registertilsynet.
Registertilsynet har i medfør af lovens § 8 c bestemt, at indberetninger  

 efter § 8 b, stk. 5, skal ske ved anvendelse af en særlig blanket, se bilag  

 til vejledningen.
Der udfyldes en blanket for hvert register, myndigheden  

 opretter, således at den »oversigt«, der indberettes til  

 Registertilsynet, består af et antal udfyldte blanketter.
 Bestemmelsen i § 8 b, stk. 5, skal sikre, at der såvel i kommunen som i  

 tilsynet er en oversigt over, hvilke edb-registre kommunen har oprettet.  

 Indberetningerne til Registertilsynet er omfattet af offentlighedslovens  

 almindelige regler om aktindsigt, og der vil således også for pressen og  

 borgerne være adgang til at følge med i kommunens oprettelse af de  

 edb-registre, for hvilke der ikke skal fastsættes forskrifter.
Udarbejdelsen og indberetningen af oversigten kan foretages af et  

 kommunalt udvalg eller den kommunale forvaltning efter sædvanlig intern  

 delegation.
Det forudsættes i den forbindelse, at delegationen sker således,  

 at det sikres, at man centralt i kommunen er i besiddelse af en samlet  

 oversigt, evt. i form af en samling af fotokopier af de blanketter, der  

 indsendes til Registertilsynet, vedrørende alle de registre, der i kommunen  

 føres uden forskrifter, og at fastlæggelsen af, hvem der er ansvarlig for  

 oversigten, gøres almindelig kendt, f.eks. i kommunens generelle  

 sikkerhedsbestemmelser (»de uddybende regler«). Det bør i  

 forbindelse hermed endvidere sikres, at myndigheden f.eks. ved anmodninger om  

 registerindsigt kan oplyse en borger om, hvilke registre myndigheden fører.
Hvornår skal indberetning af enkeltkommunale registre finde sted? 10. Oversigten skal i henhold til lovens § 8 b, stk. 5,  

 indberettes til Registertilsynet inden 4 uger efter kvartalets udløb.  

 Registertilsynet finder, at det vil være hensigtsmæssigt, at man anvender  

 årets kvartaler: januar-marts, april-juni, juli-september og  

 oktober-december.
For at give myndighederne bedre tid til at tilpasse sig de  

 nye regler kan indberetning vedrørende september måned 1991 indsendes sammen  

 med indberetningen for oktober-december 1991. Dette medfører, at kommunen  

 inden 4 uger efter den 31. december 1991 indberetter en oversigt over de nye  

 registre, der er oprettet uden forskrifter i perioden 1. september til 31.  

 december 1991. Herefter følges de almindelige kvartaler.
Således skal  

 indberetning ske senest pr. 28. januar, 28. april, 28. juli og 28.  

 oktober.
 I tilfælde, hvor myndigheden har truffet beslutning om at oprette et  

 register, uden at det pågældende register endnu er taget i brug i det samme  

 kvartal, indberettes registeret inden 4 uger efter udløbet af det kvartal,  

 hvor beslutning om at oprette registeret er truffet.
Ændringer i og ophør af registre, der er oprettet uden forskrifter 11. Enhver ændring i registeret skal meddeles Registertilsynet,  

 således at Registertilsynets oversigt over registre, der føres uden  

 forskrifter, til enhver tid er ajourført.
 Mindre ændringer, f.eks. medtagelse af yderligere ikke fortrolige  

 datatyper, kan meddeles Registertilsynet i forbindelse med  

 kvartalsindberetningen ved indsendelse af et supplerende bilag til det eller  

 de punkter på blanketten, ændringen vedrører.
Er ændringerne af en sådan karakter, at der må siges at være tale om et  

 nyt register, indsendes snarest fornyet blanket eller evt. udkast til  

 forskrifter, afhængigt af ændringernes karakter.
Det oplyses i den  

 forbindelse, hvilket register det nye register afløser.
12. Nedlægges et register, skal såvel myndighedens som tilsynets  

 oversigt over myndighedens registre ajourføres.
Myndigheden skal indsende en  

 kopi af den til Registertilsynet oprindeligt indsendte blanket med en  

 påtegning om, at registeret er nedlagt, datoen herfor og underskrift.
Registertilsynets adgang til at bestemme, at der skal udfærdiges  

 forskrifter 13. Registertilsynet kan for kommunale registre efter lov om  

 offentlige myndigheders registre § 8 b, stk. 7, bestemme, at der under hensyn  

 til registerets formål, personkreds, dataindhold, størrelse og  

 anvendelsesområde skal fastsættes forskrifter for registeret.
 Såfremt Registertilsynet finder, at registeret på baggrund af en vurdering  

 af registerets formål, personkreds, dataindhold, størrelse og  

 anvendelsesområde må anses for registerfølsomt, således at forskrifter for  

 det pågældende register findes påkrævet, vil Registertilsynet kunne bestemme,  

 at der skal udfærdiges forskrifter for registeret.
 Da kommunalbestyrelsens adgang til at delegere kompetencen til at træffe  

 beslutning om oprettelse af registre omfatter de registre, der efter § 8 b,  

 stk. 1, jf. stk. 2, er fritaget for forskriftskravet m.v., vil  

 Registertilsynets beslutning om, at der skal fastsættes forskrifter for  

 registeret endvidere medføre, at registerets oprettelse skal forelægges for  

 kommunalbestyrelsen.
Særligt vedrørende overgangsperioden, indtil Justitsministeriets  

 bekendtgørelse i medfør af lovens § 8 e er fastsat 14. Oprettelse af registre uden forudgående høring af  

 Registertilsynet og uden fastsættelse af forskrifter kan endvidere ske i  

 medfør af Justitsministeriets bekendtgørelse nr. 120 af 11. marts 1988 om  

 undtagelse af visse offentlige edb-registre fra bestemmelserne om oprettelse  

 af registre.
Bekendtgørelsen er gældende, indtil Justitsministeriet i medfør  

 af lovens § 8 e har fastsat den bekendtgørelse, som skal afløse  

 bekendtgørelse nr. 120.
Bekendtgørelse nr. 120 giver alene adgang til oprettelse af de registre,  

 som direkte er omfattet af bekendtgørelsen, og kan som hidtil alene anvendes,  

 når registeret ikke indeholder andre oplysninger end nævnt i bekendtgørelsen.  

 Registre, der i medfør af bekendtgørelse nr. 120 oprettes uden forskrifter i  

 perioden, indtil Justitsministeriets bekendtgørelse i medfør af lovens § 8 e  

 foreligger, skal som hidtil efter lovens § 6, stk. 1, oprettes i henhold til  

 beslutning, der træffes i et møde af vedkommende kommunalbestyrelse.
Sådanne  

 registre skal dog ikke indberettes til Registertilsynet.
 Som eksempler på registre, der er omfattet af bekendtgørelse nr. 120, men  

 som ikke kan oprettes i medfør af § 8 b, kan nævnes miljøsystemer, som  

 indeholder oplysninger om bl.a. påbud og forbud, som normalt anses for  

 fortrolige.
 Derimod vil f.eks. registre som nævnt i § 11 i bekendtgørelse nr. 120, der  

 anvendes til brug for beregning og opkrævning af betaling for vand, el, gas,  

 fjernvarme, renovation, fællesantenneanlæg og lignende offentlige leverancer,  

 normalt kunne oprettes i medfør af lovens § 8 b, under iagttagelse af  

 indberetningspligten.
 15. Blanketten, der er optrykt som bilag til vejledningen, kan  

 rekvireres hos Registertilsynet, Christians Brygge 28, 4. sal, 1559 København  

 V, tlf. 33 14 38 44. Såfremt der opstår tvivlsspørgsmål i forbindelse med  

 blankettens udfyldelse, kan spørgsmål herom rettes til Registertilsynet.
Registertilsynet, den 27. september 1991 P.
R.
V.
Hugo Wendler Pedersen / Lotte Nyløkke Jørgensen (* 1) Vejledningen er udarbejdet af Registertilsynet.
 (* 2) Se også foreløbig vejledning nr 187 af 01/03/1979 og foreløbig  

 vejledning nr 189 af 06/03/1979.
