Skriftlig fremsættelse (25. november 2020) Boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v. (Frafald af tillægskøbesum) (Lovforslag nr.
L 113) Den 26. februar 2020 blev der fremsat et lovforslag, som skulle give kommunalbestyrelsen mulighed for at undlade at stille krav om betaling af tillægskøbesummen, når der bygges flere almene boliger i eksisterende almene ejendomme (L118). Lovforslaget bortfaldt inden 1. behandling grundet covid-19.
 Nærværende lovforslag er en revideret version af L118, idet det oprindelige lovforslag er udvidet, således at tillægskøbesum også vil kunne frafaldes ved fortætning på almene ejendomme med private boliger eller erhverv for at sikre den blandede by.
Lovforslaget vil herefter skabe hjemmel til at frafalde krav om tillægskøbesummen eller dele heraf i forbindelse med fortætning af eksisterende almene ejendomme med almene boliger, private boliger og erhverv.
Det er kommunalbestyrelsen der på frivillig basis skal beslutte, i hvilke tilfælde kravet vil frafaldes.
Forslaget vil ikke gælde for almene boligafdelinger i et udsat boligområde, jf. § 61 a, stk. 1, i lov om almene boliger m.v.
For disse boligafdelinger vil dog fortsat gælde den nuværende ordning om frafald tillægskøbesum i udsatte boligområder.
Det betyder, at kommunerne fortsat vil have mulighed for at frafalde tillægskøbesum i forbindelse med salg af ejendomme i udsatte boligområder med henblik på at stimulere privat byggeri og erhverv i udsatte boligområder.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
