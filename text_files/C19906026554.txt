 Ved skrivelse af 8. november 1989 til Monopoltilsynet har De på vegne af  

 Den danske Forlæggerforening og Den Danske Bogforhandlerforening anmodet om  

 godkendelse efter konkurrencelovens § 14, stk. 1, således at bogbranchen også  

 efter 1. januar 1990 kan opretholde de bestemmelser om faste priser på bøger,  

 som indgår i aftalen om samhandelsreglerne.
 I den anledning skal det herved meddeles, at ansøgningen vil blive  

 forelagt Konkurrencerådet til afgørelse i indeværende halvår.
 Endvidere skal der herved meddeles midlertidig godkendelse i henhold til  

 lovens § 14, stk. 1, således at branchens hidtidige fastprissystem lovligt  

 kan opretholdes i perioden frem til 1. juli 1990. Godkendelsen er iøvrigt  

 givet med samme begrænsninger og på samme vilkår som gældende for branchens  

 tidligere dispensation fra bestemmelserne i monopollovens § 10.
Endelig bemærkes, at en videreførelse af fastprissystemet efter 1. juli  

 1990 forudsætter, at der over for Konkurrencerådet er fremført tilstrækkeligt  

 vægtige grunde herfor.
Man skal derfor anmode Dem om inden 6 uger at  

 fremsende en udførlig redegørelse for de argumenter, som Deres klienter  

 finder Konkurrencerådet bør tage i betragtning ved sagens afgørelse.
Venlig hilsen Johan Piper fm.
