 Afgørelser om inddrivelse af underholdsbidrag, som træffes af det sociale  

 udvalg (magistraten), kan ifølge lovbekendtgørelse nr. 567 af 16. november  

 1978 om inddrivelse af underholdsbidrag § 23 a indbringes for amtsankenævnet.  

 Afgørelser efter samme lovs § 4 (udpantning) og § 5 (løntilbageholdelse)  

 indbringes for fogedretten.
Siden lovens ikrafttræden har der bl.a. fra adskillige amtsankenævn været  

 rejst tvivl om den nærmere afgrænsning af amtsankenævnenes og fogedretternes  

 kompetence.
Under hensyn hertil, samt efter henstilling fra folketingets  

 ombudsmand har familieretsdirektoratet udarbejdet vedlagte vejledning om  

 spørgsmålet.
 For så vidt angår kompetencereglerne inden for det sociale klagesystem,  

 jfr. pkt. 4, sidste afsnit i vejledningen har socialministeriet oplyst, at  

 der senere vil blive udarbejdet en vejledning herom.
 P.M.V.
T.
Melchior /M.
Levy Cirkulærskrivelse til kommunernes sociale udvalg (magistraten) og samtlige  

 amtsankenævn.
BILAG Vejledning om amtsankenævnenes kompetence efter § 23 a i lov om  

 inddrivelse af underholdsbidrag.
 1. Indledning.
Efter § 2, stk. 1, i lovbekendtgørelse nr. 567 af 16. november 1978 om  

 inddrivelse af underholdsbidrag er det det sociale udvalg (magistraten), der  

 har kompetencen til at foretage inddrivelse af underholdsbidrag.
Afgørelser,  

 der træffes af det sociale udvalg (magistraten), kan efter lovens § 23 a,  

 stk. 1, indbringes for amtsankenævnet, i København og Frederiksberg for den  

 sociale ankestyrelse.
 Dette gælder dog efter § 23 a, stk. 2, ikke for afgørelser efter lovens §  

 4 (udpantning) og for pålæg om tilbageholdelse efter § 5  

 (løntilbageholdelse). Klagen skal i så fald indgives til fogedretten.
 Da det er oplyst, at afgrænsningen mellem amtsankenævnenes og  

 fogedretternes kompetence har givet anledning til tvivl, skal  

 familieretsdirektoratet efter forhandling med socialministeriet meddele  

 følgende:
 2. Frivillige betalingsordninger.
Det sociale udvalg skal altid forsøge at få en frivillig betalingsordning  

 i stand med skyldneren ved at opfordre den pågældende til at fremsætte et  

 forslag om bidragsrestancens afvikling.
Der bør kun skrides til  

 tvangsinddrivelse, når mulighederne for en frivillig ordning er udtømt.
Det  

 bør i forbindelse med indgåelsen af aftalen udtrykkelig tilkendegives  

 skyldneren, at misligholdelse kan medføre, at tvangsinddrivelse vil finde  

 sted.
Opmærksomheden henledes på §§ 8 og 9 i justitsministeriets cirkulære nr.  

 217 af 29. november 1978 om inddrivelse af underholdsbidrag.
Et  

 betalingstilbud fra skyldneren kan straks godkendes, hvis det indebærer, at  

 restancen afvikles inden for en rimelig tid.
I andre tilfælde bør godkendelse  

 ikke ske, før den bidragsberettigede har haft lejlighed til at udtale sig.  

 Hvis godkendelse finder sted mod den bidragsberettigedes ønske, skal den  

 pågældende straks underrettes herom.
Om den bidragsberettigedes klageadgang,  

 se nedenfor pkt. 5.
 Såfremt skyldneren i forbindelse med indgåelse af aftalen gør gældende, at  

 afdragsordningen burde være lempeligere, eller at skylden helt eller delvis  

 er bortfaldet ved betaling eller på anden måde, men alligevel vælger at  

 acceptere en frivillig ordning for at undgå tvangsinddrivelse, vil skyldneren  

 kunne indbringe det sociale udvalgs afgørelse om berettigelsen af  

 indsigelserne for amtsankenævnet.
Gør skyldneren gældende, at gælden er fuldstændig bortfaldet, vil der dog  

 normalt ikke være grundlag for en frivillig ordning, hvorfor  

 tvangsinddrivelse må iværksættes.
Klage over det sociale udvalgs afgørelse om  

 ikke at tage indsigelsen til følge skal i så fald indgives til fogedretten.
 Opmærksomheden henledes på § 6, stk. 2 - 3, i cirkulæret om inddrivelse af  

 underholdsbidrag, hvorefter der sædvanligvis bør foretages ny afhøring af  

 skyldneren eller indhentes oplysning fra denne om eventuelle væsentlige  

 ændringer i løn- og arbejdsforhold, forinden der på grund af manglende  

 overholdelse af en aftalt betalingsordning træffes afgørelse om  

 tvangsinddrivelse.
 3. Modregning i skyldnerens krav mod det offentlige.
 Klage fra skyldneren over, at det sociale udvalg modregner bidragskravet i  

 et krav, som skyldneren har mod det offentlige, f.eks. tilbagebetaling af  

 overskydende skat, indgives til amtsankenævnet.
 4. Anmodning fra skyldneren om ophævelse eller ændring  

 af en afgørelse om tvangsinddrivelse.
 Når tvangsinddrivelse er iværksat, eller det sociale udvalg har truffet  

 beslutning om, at tvangsinddrivelse skal iværksættes, skal skyldnerens klager  

 indbringes for fogedretten, hvis skyldneren påstår afgørelsen om  

 tvangsinddrivelse ophævet eller ændret, jfr. justitsministeriets cirkulære om  

 inddrivelse af underholdsbidrag § 12, stk. 4, (løntilbageholdelse) og § 18,  

 stk. 1, (udpantning).
 Samtidig med at tvangsinddrivelse iværksættes, skal skyldneren underrettes  

 herom og gøres bekendt med klageadgangen til fogedretten.
 Klagen kan f.eks. vedrøre inddrivelsesmyndighedens valg af  

 inddrivelsesmiddel, eller skyldneren kan gøre gældende, at skylden helt eller  

 delvist er bortfaldet ved betaling, forældelse, eftergivelse eller på anden  

 måde, eller at der ikke ved en foretagen løntilbageholdelse overlades ham  

 eller hende det nødvendige til eget og familiens underhold, jfr. lovens § 6,  

 stk. 1.
Endvidere kan skyldneren gøre gældende, at den omstændighed, at det  

 sociale udvalg ikke har søgt etableret en frivillig betalingsordning eller  

 ikke har fundet grundlag for en sådan, bør danne grundlag for ophævelse eller  

 ændring af afgørelsen om tvangsinddrivelse.
En klage fra skyldneren over, at  

 der ikke er etableret en frivillig ordning, kan rumme såvel et ønske om, at  

 beslutningen om tvangsinddrivelse ophæves, som en klage over det sociale  

 udvalgs fremgangsmåde i forbindelse med behandlingen af sagen, f.eks med  

 hensyn til spørgsmål om aktindsigt, habilitet og begrundelse.
Hensynet til skyldneren gør, at fogedretten først bør tage stilling til,  

 om beslutningen om tvangsinddrivelse skal ophæves, eller der iøvrigt skal  

 foretages ændring i det sociale udvalgs beslutninger.
Hvis fogedretten  

 imødekommer klagerens påstand, sendes sagen tilbage til det sociale udvalg,  

 og den øvrige del af klagen anses for bortfaldet.
 Hvis det sociale udvalgs beslutning stadfæstes, bør fogedretten, hvis  

 sagen giver anledning hertil, for så vidt angår den øvrige del af klagen,  

 henvise klageren til de kommunale eller de sociale tilsynsmyndigheder alt  

 efter klagens art.
 5. Klager fra den bidragsberettigede, før  

 tvangsinddrivelse er iværksat.
Hvis det sociale udvalg skønner, at inddrivelsen p.g.a. skyldnerens  

 økonomiske forhold indtil videre skal stilles i bero, kan den  

 bidragsberettigede indbringe denne afgørelse for amtsankenævnet.
Det samme  

 gælder, hvis det sociale udvalg har taget en indsigelse fra skyldneren til  

 følge om, at skylden helt eller delvis er bortfaldet ved betaling,  

 eftergivelse, forældelse eller på anden måde.
 Hvis det sociale udvalg har aftalt en frivillig betalingsordning med  

 skyldneren, jfr. ovenfor punkt 2, kan den bidragsberettigede indbringe  

 betalingsordningen for amtsankenævnet.
 6. Klager fra den bidragsberettigede, når  

 tvangsinddrivelse er iværksat.
Klager fra den bidragsberettigede skal indgives til amtsankenævnet, f.eks.  

 klage over, at der ved pålæg om løntilbageholdelse tilbageholdes for lavt et  

 beløb.
Dog henhører klager over tvangsinddrivelsesskridt, som i medfør af lov  

 nr. 278 af 26. maj 1976 om fremgangsmåden ved inddrivelse af skatter og  

 afgifter m.v. foretages af pantefogeden, under fogedrettens kompetence.
 Såfremt fogedretten har taget stilling til et klagepunkt i forbindelse med  

 en klage fra skyldneren, bør amtsankenævnet afvise en klage fra den  

 bidragsberettigede vedrørende samme spørgsmål.
 7. Klagefrister ved udpantning m.v.
Efter § 6, stk. 3, i lov nr. 278 af 26. maj 1976 om fremgangsmåden ved  

 inddrivelse af skatter og afgifter m.v. påhviler det pantefogeden at  

 fremsende en klagesag til fogedretten, såfremt indsigelsen fremsættes under  

 udpantningsforretningen.
Efter forretningen kan indsigelser fremsættes inden  

 for et tidsrum af 14 dage.
 Man skal anmode om, at skyldneren gøres bekendt med klagefristen og med,  

 at den pågældende selv må fremsætte en senere indsigelse overfor fogedretten  

 inden 14 dage.
 P.M.V.
T.
Melchior /M.
Engler.
