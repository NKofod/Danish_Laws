Fremsat den 4. oktober 2012 af miljøministeren (Ida Auken) Forslag til Lov om ændring af lov om miljøbeskyttelse, lov om betalingsregler for spildevandsforsyningsselskaber m.v. og lov om vurdering og styring af oversvømmelsesrisiko fra vandløb og søer (Bemyndigelse til fastsættelse af regler om oversvømmelseskort, digital fremsendelse af oversvømmelseskort og risikostyringsplaner m.v.) § 1 I lov om miljøbeskyttelse, jf. lovbekendtgørelse nr. 879 af 26. juni 2010, som ændret bl.a. ved § 2 i lov nr. 484 af 11. maj 2010, § 1 i lov nr. 653 af 15. juni 2010, § 6 i lov nr. 553 af 1. juni 2011, § 1 i lov nr. 1273 af 21. december 2011, § 1 i lov nr. 446 af 23. maj 2012 og senest ved § 4 i lov nr. 580 af 18. juni 2012, foretages følgende ændringer:
 1. I § 30, stk. 1, ændres »§ 32, stk. 5« til: »§ 32, stk. 4«.
 2. § 32, stk. 2, ophæves.
 Stk. 3-5 bliver herefter til stk. 2-4.
 3. I § 32, stk. 3, der bliver til stk. 2, ændres »stk. 5« til: »stk. 4«.
 4. Efter § 32 indsættes i kapitel 4:
»§ 32 a.
Den, der er ansvarlig for driften af et spildevandsforsyningsselskab, der er omfattet af § 2, stk. 1, i lov om vandsektorens organisering og økonomiske forhold, skal efter anmodning fra kommunalbestyrelsen give alle oplysninger, herunder om økonomiske og regnskabsmæssige forhold, som har betydning for kommunalbestyrelsens planlægning efter § 32, stk. 1.
Stk. 2. Miljøministeren kan fastsætte regler om, at den, der er ansvarlig for driften af et spildevandsforsyningsselskab, som nævnt i stk. 1, efter anmodning fra kommunalbestyrelsen og for egen regning skal udarbejde og udlevere 1) oversvømmelseskort vedrørende sandsynlighed for oversvømmelse som følge af kapacitetsproblemer i spildevandsanlæg eller i dele heraf på arealer, der normalt ikke er dækket af vand, og 2) oplysninger i øvrigt om sandsynlighed for oversvømmelser som følge af kapacitetsproblemer i spildevandsanlæg eller i dele heraf, herunder om mulige forebyggende tiltag.
 Stk. 3. Miljøministeren kan fastsætte regler om de i stk. 2 nævnte kort og oplysninger, herunder om krav til indhold og udarbejdelse, tekniske krav i øvrigt samt krav om digital fremsendelse i bestemte it-systemer, særlige digitale formater eller lignende.
Stk. 4. Kommunalbestyrelsens anmodninger efter stk. 1 og efter regler, der er fastsat i medfør af stk. 2, kan ikke påklages til anden administrativ myndighed.« 5. I § 110, stk. 1, nr. 7, indsættes efter »undlader at meddele oplysninger efter «: »§ 32 a, stk. 1, eller «.
 6. I § 110, stk. 3, indsættes efter »§ 31, stk. 3, «: »§ 32 a, stk. 2 og 3, «.
§ 2 I lov om betalingsregler for spildevandsforsyningsselskaber m.v., jf. lovbekendtgørelse nr. 633 af 7. juni 2010, som ændret bl.a. ved § 4 i lov nr. 1518 af 27. december 2009, foretages følgende ændring:
 1. I § 1, stk. 4, indsættes efter »§ 7 a,«:
 »herunder udgifter til opfyldelse af anmodninger efter miljøbeskyttelseslovens § 32 a og regler fastsat i medfør heraf,«.
§ 3 I lov om vurdering og styring af oversvømmelsesrisikoen fra vandløb og søer, jf. lovbekendtgørelse nr. 1505 af 27. december 2009, som ændret ved § 23 i lov nr. 484 af 11. maj 2011, § 12 i lov nr. 1273 af 21. december 2011 og § 14 i lov nr. 580 af 18. juni 2012, foretages følgende ændring:
 1. I § 8, stk. 4, indsættes som 2. pkt.:
»Miljøministeren kan fastsætte regler om frist for fremsendelse af risikostyringsplaner.« 2. I § 8, stk. 6, indsættes som 2. pkt.:
»Ministeren kan endvidere fastsætte regler om, at kommunalbestyrelsen digitalt skal fremsende risikostyringsplanen, herunder bestemte oplysninger fra risikostyringsplanen, i bestemte it-systemer, særlige digitale formater eller lignende.« § 4 Loven træder i kraft den 1. december 2012.
Bemærkninger til lovforslaget Almindelige bemærkninger 1. Indledning Med dette lovforslag foreslås en ændring af lov om miljøbeskyttelse, en ændring af lov om betalingsregler for spildevandsforsyningsselskaber m.v. og en ændring af lov om vurdering og styring af oversvømmelsesrisikoen fra vandløb og søer.
Formålet med forslaget om ændring af miljøbeskyttelsesloven er at give navnligt ejere af fast ejendom, der er tilsluttet et spildevandsforsyningsselskab, nærmere viden om sandsynligheden for oversvømmelser på deres ejendom.
Med denne nærmere viden har disse ejere bedre forudsætninger for at træffe beslutning om forbyggende tiltag på deres ejendom og for at indgå i dialog med spildevandsforsyningsselskabet og kommunen om behovet for mere generelt forebyggende tiltag til hindring af oversvømmelse.
Endvidere er formålet med lovforslaget, at der skabes et beslutningsgrundlag for blandt andet spildevandsforsyningsselskaber og kommuner med henblik på at gennemføre forebyggende tiltag mod oversvømmelser som følge af utilstrækkelig kapacitet i spildevandsanlæg.
Spildevandsforsyningsselskabet har ansvaret for planlægning og projektering af spildevandsanlæg.
Kommunen har ansvaret for kommune- og spildevandsplanlægning.
Lovforslaget indeholder en bemyndigelse, hvormed miljøministeren kan fastsætte rammer for spildevandsforsyningsselskabers udarbejdelse af oversvømmelseskort og oplysninger i øvrigt vedrørende sandsynlighed for oversvømmelser som følge af kapacitetsproblemer i spildevandsanlæg eller dele heraf.
Miljøministeren kan således nærmere fastlægge fagligt funderede og ensartede bestemmelser, som spildevandsselskaberne skal lægge til grund, når de udarbejder de her omhandlede oversvømmelseskort.
I denne forbindelse kan miljøministeren også fastsætte bestemmelser om spildevandsforsyningsselskabernes digitale fremsendelse af oversvømmelseskort til kommunerne i bestemt format.
2. Baggrund Behovet for kort og oplysninger vedrørende sandsynlighed for oversvømmelser er stigende.
Det skyldes, at der med klimaændringerne forventes kraftigere regnskyl end hidtil.
Kraftigere regnskyl øger som udgangspunkt sandsynligheden for uønskede oversvømmelser, herunder som følge af kapacitetsproblemer i spildevandsanlæg.
Kraftige regnskyl er forekommet og har haft uønskede miljømæssige, sundhedsmæssige og økonomiske konsekvenser for samfundet.
Klimaændringer har været omfattende drøftet nationalt og internationalt.
Danmarks Meteorologiske Institut foretager løbende beregninger af de forventede klimaændringer i Danmark.
De seneste beregninger fra Danmarks Meteorologiske Institut viser, at Danmark kan forvente mere nedbør især om vinteren og stigende temperaturer.
En af de største udfordringer er, at klimaændringerne fører til øget hyppighed, intensitet og varighed af ekstreme vejrbegivenheder.
Danmark får således også ændrede nedbørsmønstre med somre præget af længere tørre perioder og kraftige skybrud.
Vurderingen af de fremtidige klimaforandringer er baseret på scenarier, der ligeledes anvendes af FNs klimapanel IPCC, nedskaleret til danske forhold.
I forhold til holdbarheden af de beskrevne forventede klimaændringer kan der være en vis usikkerhed, der løbende søges minimeret, men som ikke kan elimineres.
På baggrund af Danmarks Meteorologiske Instituts forventninger om fremtidige ændringer i nedbørsforholdene og blandt andet forsikringsbranchens opgørelser over skadesomkostninger, som kraftigere regnskyl har haft, er der behov for klimatilpasning, herunder at kort og oplysninger vedrørende forventede uønskede oversvømmelser udarbejdes ud fra fagligt funderet og ensartede bestemmelser.
Disse bestemmelser, der for eksempel vedrører forventede klimascenarier, kan fastsættes af miljøministeren på baggrund af den i nærværende lovforslag foreslåede bemyndigelse.
Bestemmelser om hvilket klimascenarie, der skal lægges til grund ved udarbejdelsen af de af dette lovforslag omhandlede oversvømmelseskort, fastsættes efter forhandling med klima-, energi- og bygningsministeren.
For så vidt angår baggrunden for dette forslag, kan der endvidere henvises til Aftale om kommunernes økonomi for 2013 mellem regeringen og KL.
Som det fremgår heraf, er det aftalt, at kommunerne frem mod udgangen af 2013 udarbejder klimatilpasningsplaner, der indeholder en kortlægning af risikoen for oversvømmelse, og som skaber overblik og prioriterer indsatsen.
Denne plan for klimatilpasning indarbejdes direkte i kommuneplan 2013 eller som et tillæg til denne.
Dette lovforslag vil bidrage til, at nærmere viden om sandsynligheden for forventede oversvømmelser som følge af kapacitetsproblemer i spildevandsanlæg, dels stilles til rådighed for ejere af fast ejendom, der er tilsluttet spildevandsanlæg, og dels stilles til rådighed for kommunerne med henblik på, at kommunerne kan samle oversvømmelseskortene fra spildevandsforsyningsselskaberne med kort, der vedrører oversvømmelser relateret til havvand, grundvand, regnvand og vandløb.
De sidstnævnte kort udarbejdes af Miljøministeriet og stilles til rådighed for kommunerne.
De samlede kort, der i princippet vedrører oversvømmelser fra alt relevant vand, kan bidrage til et bedre beslutningsgrundlag med henblik på at forebygge uønskede oversvømmelser, herunder medvirke til at identificere eventuelle behov for mere detaljeret kortlægning af udvalgte områder.
 Lovforslaget indebærer således, at blandt andet ejere af fast ejendom, der er tilsluttet et spildevandsforsyningsselskab, via spildevandsforsyningsselskabets oversvømmelseskort og reglerne om adgang til miljøoplysninger kan få nærmere viden om sandsynligheden for, at deres ejendom kan blive ramt af uønskede oversvømmelser, der skyldes kapacitetsproblemer i spildevandsanlæg.
 Lovforslaget indebærer endvidere i sammenhæng med Aftalen om kommunernes økonomi for 2013, at blandt andet ejere af fast ejendom, der er tilsluttet et spildevandsforsyningsselskab, via kommunens samlede kort og kommuneplan 2013 eller et tillæg hertil kan få nærmere viden om sandsynligheden for, at deres ejendom kan forventes at blive ramt af uønskede oversvømmelser fra i princippet alt relevant vand.
 Det kan i øvrigt bemærkes, at vurderingen af risikoen for oversvømmelser, der er en følge af kapacitetsproblemer i spildevandsanlæg, ikke var en del af gennemførelsen af det såkaldte oversvømmelsesdirektiv, jf. direktiv 2007/60/EF, og disse oversvømmelser er dermed ikke omfattet af den gældende lov om vurdering og styring af oversvømmelsesrisiko fra vandløb og søer.
Udover ovennævnte forslag vedrørende kort og oplysninger vedrørende sandsynlighed for oversvømmelse foreslås det endvidere, at der i miljøbeskyttelsesloven indsættes en bestemmelse, hvorefter miljøministeren kan fastsætte bestemmelser om sanktioner i forhold til spildevandsforsyningsselskaber, der ikke udarbejder eller leverer de ovenfor nævnte oplysninger og/eller kort.
Desuden foreslås der indført bestemmelser om sanktioner i forhold til spildevandsforsyningsselskaber, der ikke opfylder det i dag gældende krav om, at spildevandsforsyningsselskaberne efter anmodning skal udlevere oplysninger til kommunalbestyrelsen til brug for udarbejdelse af en spildevandsplan.
Disse forslag om sanktioner gør reguleringen i overensstemmelse med den øvrige tilsvarende regulering i lov om miljøbeskyttelse.
I forslaget vedrørende miljøbeskyttelsesloven foreslås endvidere, at de nævnte anmodninger fra kommunalbestyrelsen til spildevandsforsyningsselskaberne vedrørende dels udlevering af oplysninger til brug for kommunens udarbejdelse af spildevandsplan og dels udarbejdelse og udlevering af oplysninger og kort derudover, ikke kan påklages.
 For så vidt angår forslaget om en ændring af lov om betalingsregler for spildevandsforsyningsselskaber m.v. bemærkes det, at formålet hermed er, at der med den foreslåede præcisering skabes klarhed vedrørende reguleringen i lov om betalingsregler for spildevandsforsyningsselskaber m.v. i forhold til de udgifter, der følger af en udmøntning af de foreslåede ændringer i lov om miljøbeskyttelse.
Endeligt skal det bemærkes, at formålet med forslaget om en ændring i lov om vurdering og styring af oversvømmelsesrisikoen for vandløb og søer primært er at indføre en ny bemyndigelse, hvormed miljøministeren kan fastsætte bestemmelser med henblik på opfyldelse af et EU-krav om særlige tekniske formater, som Kommissionen kan fastsætte i forhold til medlemslandenes fremsendelse af kommunalbestyrelsernes risikostyringsplaner, der er vedtaget i henhold til oversvømmelsesloven.
Baggrunden er, at Kommissionen som led i udmøntningen af det såkaldte oversvømmelsesdirektiv, jf. direktiv 2007/60/EF, kan fastsætte krav om indberetning til Europa-Kommissionen i et særligt format.
 Det bemærkes, at der med spildevandsforsyningsselskaber i dette lovforslag menes de spildevandsforsyningsselskaber, der er omfattet af § 2, stk. 1, i lov om vandsektorens organisering og økonomiske forhold.
3. Lovforslagets hovedindhold 3.1. Oversvømmelser som følge af kapacitetsproblemer i spildevandsanlæg eller i dele heraf 3.1.1. Gældende ret Siden 1. januar 2010 har spildevandsforsyningsselskaberne været udskilt fra kommunerne, jf. lov om vandsektorens organisering og økonomiske forhold.
Herefter er spildevandsforsyningsselskaberne private virksomheder, der ikke uden lovhjemmel har pligt til at udarbejde og udlevere oplysninger til kommunalbestyrelsen.
 Efter gældende ret er der i dag en række bestemmelser, der fastlægger i hvilket omfang kommunalbestyrelsen har mulighed for at anmode spildevandsforsyningsselskaberne om at udlevere henholdsvis udarbejde konkrete oplysninger.
Efter den gældende bestemmelse i § 32, stk. 2, i miljøbeskyttelseslovens kapitel om beskyttelse af overfladevand skal spildevandsforsyningsselskaberne alene udlevere oplysninger, som de allerede er i besiddelse af.
Desuden fremgår det ikke entydigt, hvorvidt denne gældende bestemmelse, der vedrører udlevering af oplysninger, tillige omfatter udlevering af for eksempel kortmateriale.
Hertil kommer, at kommunalbestyrelsen efter den gældende bestemmelse alene kan anmode spildevandsforsyningsselskaberne om at udlevere oplysninger til brug for kommunalbestyrelsens udarbejdelse af spildevandsplanen.
 Sammenfattende kan det således bemærkes, at den gældende bestemmelse i miljøbeskyttelseslovens § 32, stk. 2, samt øvrige gældende bestemmelser i lov om miljøbeskyttelse ikke er dækkende i forhold til det stigende behov, jf. bemærkningerne under punkt 2, for udarbejdelse af fagligt funderede kort og oplysninger vedrørende sandsynlighed for oversvømmelser som følge af kapacitetsproblemer i spildevandsanlæg eller dele heraf.
Efter den gældende bestemmelse i miljøbeskyttelseslovens § 91 kan spildevandsforsyningsselskaber og eventuelle øvrige berettigede klageparter indbringe kommunalbestyrelsens anmodning om udlevering af oplysninger i henhold til den gældende § 32, stk. 2, som svarer til dette forslags § 32 a, stk. 1, samt anmodning om udarbejdelse og udlevering af kort og oplysninger efter dette forslags § 32 a, stk. 2 og 3, for Natur- og Miljøklagenævnet indenfor de gældende rammer herfor.
Efter den gældende bestemmelse i miljøbeskyttelseslovens § 92 kan miljøministeren fastsætte regler om, at afgørelser, herunder de nævnte anmodninger, der enkeltvis er af mindre betydning for miljøbeskyttelsen, ikke kan påklages til Natur- og Miljøklagenævnet.
Denne bemyndigelse er ikke anvendt i forhold til anmodninger efter den gældende § 32, stk. 2.
 Endeligt bemærkes det, at der i dag ikke er fastsat sanktionsregler i miljøbeskyttelsesloven i forhold til spildevandsselskabernes eventuelle undladelse af at give oplysninger efter den nugældende § 32, stk. 2, som svarer til forslagets § 32 a, stk. 1. Endvidere bemærkes, at de gældende sanktionsregler ikke omfatter spildevandsforsyningsselskabers eventuelle undladelse af at udarbejde og udlevere kort samt oplysninger efter regler fastsat i medfør af lovforslagets § 32 a, stk. 2 og 3.
Der er i dag flere sektorlove, der i forskellig udstrækning regulerer forhold relateret til oversvømmelser.
Der er imidlertid ingen af disse gældende regelsæt, der indeholder en mulighed for, at kommunalbestyrelsen kan anmode spildevandsforsyningsselskaberne om at udarbejde kortmateriale, der angiver sandsynligheden for oversvømmelse som følge af kapacitetsproblemer i spildevandsanlæg i forhold til et nærmere fastlagt klimascenarie.
Den gældende lov om vurdering og styring af oversvømmelsesrisiko fra vandløb og søer, der er en implementering af det såkaldte oversvømmelsesdirektiv, jf. direktiv 2007/60/EF, vedrører ikke risikoen for oversvømmelse som følge af kapacitetsproblemer i spildevandsanlæg.
Tilsvarende gælder for bekendtgørelsen om vurdering og risikostyring for oversvømmelser fra havet, fjorde eller andre dele af søterritoriet, der er udstedet af Kystdirektoratet.
Den gældende lov om planlægning indeholder i § 57 a en bestemmelse, hvorefter kommunalbestyrelsen kan anmode for eksempel spildevandsforsyningsselskaberne om at udlevere oplysninger, der er nødvendige for blandt andet kommuneplanlægningen.
Bestemmelsen medfører alene pligt for spildevandsforsyningsselskaberne til at udlevere foreliggende oplysninger, ikke til at undersøge og analysere.
Denne bestemmelse indeholder således ikke mulighed for, at kommunalbestyrelsen kan anmode vandselskaberne om at udarbejde nærmere fastsatte oplysninger og kort, som de ikke i forvejen er i besiddelse af.
3.1.2. Forslaget Lovforslaget indebærer, at miljøministeren får bemyndigelse til at fastsætte nærmere bestemmelser om, at kommunalbestyrelsen kan anmode spildevandsforsyningsselskaberne om, at udarbejde og udlevere oversvømmelseskort og oplysninger i øvrigt vedrørende sandsynlighed for oversvømmelser som følge af kapacitetsproblemer i spildevandsanlæg eller dele heraf.
 Lovforslaget indebærer således, at miljøministeren kan fastsætte bestemmelser om, at spildevandsforsyningsselskaberne ikke blot skal udlevere oplysninger, som de allerede har, men også for egen regning skal udarbejde de angivne oversvømmelseskort og oplysninger i øvrigt vedrørende oversvømmelser som følge af kapacitetsproblemer i spildevandsanlæg eller dele heraf.
Et oversvømmelseskort er som udgangspunkt et kort, der angiver områder, hvor der er sandsynlighed for oversvømmelse som følge af kapacitetsproblemer i spildevandsanlæg eller dele heraf på arealer, der normalt ikke er dækket af vand.
Det bemærkes, at eventuelle kapacitetsproblemer i grundejers privatejede stikledninger ikke indgår i oversvømmelseskortet.
Endvidere bemærkes det, at der med »dele heraf« tænkes på dele af spildevandsanlægget.
Nogle dele af et spildevandsanlæg belastes af regnvand, hvilket typisk er separate regnvandsledninger og fællesledninger.
Andre dele af et spildevandsanlæg belastes ikke af regnvand, hvilket typisk er separate kloakledninger.
Forslaget om »dele heraf« indebærer, at miljøministeren kan vælge at bestemme, at oversvømmelseskort alene kan omfatte oversvømmelser som følge af kapacitetsproblemer i for eksempel spildevandsanlæggets separate regnvandsledninger og fællesledninger.
 Oplysninger om sandsynlighed for oversvømmelser som følge af kapacitetsproblemer i spildevandsanlæg eller dele heraf omfatter blandt andet oplysninger, der skal gøre oversvømmelseskortet forståeligt og anvendeligt, oplysninger vedrørende selskabets vedtagne men ikke gennemførte tiltag relateret til kapacitetsproblemer, oplysninger vedrørende viden om konkrete tidligere oversvømmelseshændelser samt oplysninger vedrørende mulige forebyggende tiltag vedrørende kapacitetsmæssige forhold.
I forhold til den foreslåede § 32 a, stk. 1, vedrørende oplysninger, der alene er til brug for udarbejdelse af en spildevandsplan, bemærkes det, at forslaget indebærer, at den eksisterende bestemmelse flyttes.
Derudover tilsigtes ikke indholdsmæssige ændringer i denne bestemmelse med dette forslag.
Bestemmelsen vedrører således fortsat alene udlevering af oplysninger, som spildevandsforsyningsselskabet er i besiddelse af.
Den del af lovforslaget, der vedrører sandsynlighed for oversvømmelse som følge af kapacitetsmæssige problemer i spildevandsanlæg, indebærer at miljøministeren kan fastsætte regler om kommunernes anmodninger, om oversvømmelseskort og om oplysninger i øvrigt, herunder for eksempel tekniske og indholdsmæssige krav til de kort og oplysninger, som spildevandsselskaberne skal udarbejde.
Der kan også fastsættes krav om digital fremsendelse i bestemt format.
Den foreslåede bemyndigelse vedrørende tekniske og indholdsmæssige krav til oversvømmelseskort kan anvendes til at fastsætte bestemmelser om, at et oversvømmelseskort skal udarbejdes ud fra nærmere fastlagte fagligt funderede og ensartede bestemmelser.
Der kan således for eksempel fastsættes bestemmelser om, at et oversvømmelseskort skal beregnes for regnhændelser med gentagelsesperioder på for eksempel 5, 10, 20 samt 100 år, samt at de benyttede regnhændelser skal svare til de forventede 5, 10, 20 og 100-års hændelser i 2050. Der henvises i øvrigt til de specielle bemærkninger til forslagets § 1, nr. 4. For så vidt angår baggrunden for den foreslåede bemyndigelse til miljøministeren skal det således bemærkes, at der i relation til nærmere viden for blandt andet ejere af ejendomme, der er tilsluttet spildevandsforsyningsselskaberne, er behov for, at oversvømmelseskort udarbejdes ud fra fagligt funderede og ensartede bestemmelser.
De samlede kort, der i princippet vedrører oversvømmelser fra alt relevant vand, kan bidrage til et bedre beslutningsgrundlag med henblik på, at forebygge uønskede oversvømmelser, herunder medvirke til at identificere eventuelle behov for mere detaljeret kortlægning af udvalgte områder.
Det kan supplerende bemærkes, at det er hensigten, at kommunerne indbyrdes arbejder sammen om den samlede risikokortlægning vedrørende havvand, grundvand m.v.
Oversvømmelse som følge af manglende kapacitet i spildevandsanlæggene stopper ikke ved kommunegrænsen.
Spildevandsforsyningsselskabet kan af hensyn til kvaliteten af et oversvømmelseskort med fordel indhente oplysninger fra kommuner indenfor samme opland og fra andre spildevandsforsyningsselskaber.
Disse oplysninger må indhentes i det omfang spildevandsforsyningsselskabet kan indgå aftaler med de relevante kommuner og øvrige spildevandsforsyningsselskaber herom.
I forhold til udmøntningen af lovforslagets bemyndigelse vedrørende udarbejdelse af kort og oplysninger om sandsynlighed for oversvømmelser som følge af kapacitetsproblemer skal det endvidere bemærkes, at en udmøntning kan medføre en mindre stigning af de spildevandstakster, der opkræves overfor borgere, virksomheder m.v., der er tilsluttet spildevandsforsyningsselskaberne.
Som omtalt under de specielle bemærkninger til forslagets § 1, nr. 4, er det i forhold til oversvømmelseskort i første omgang hensigten, at miljøministeren udmønter den foreslåede bemyndigelse til at fastsætte bestemmelse om, at kommunalbestyrelserne alene kan anmode spildevandsforsyningsselskaberne om at udarbejde oversvømmelseskortet én gang.
Spildevandsselskabernes udarbejdelse af ét oversvømmelseskort, vurderes at beløbe sig til gennemsnitligt ca. 300.000 kr. per kommune svarende til 29 mio. kr. på landsbasis samlet set.
Dette vil variere i forhold til størrelsen af det enkelte spildevandsforsyningsselskabs forsyningsområde samt hvorvidt, der allerede er iværksat initiativer i forhold til kortlægning af oversvømmelse.
Udgiften for kortlægningen skal finansieres via spildevandstaksten.
Udgiften svarer til en stigning på 0,2 % af nuværende takster, hvis udgiften finansieres på et år.
Borgernes andel af det samlede vandforbrug udgør i dag 60-65 %, hvilket også vil svare til den andel, de skal dække af kortlægningsudgiften på 29 mio. kr.
En husstand med et gennemsnitsforbrug på 107 m3 vand årligt må således forventes at opleve en engangsudgift på 10 kr., der opkræves i overensstemmelse med reglerne i blandt andet lov om betalingsregler for spildevandsforsyningsselskaber m.v.
De økonomiske konsekvenser for borgerne af bemyndigelsen vedrørende udarbejdelse af oplysninger vil afhænge af den konkrete udmøntning.
Der henvises i øvrigt til bemærkningerne under punkt 3.2. vedrørende den økonomiske dækning af de udgifter, som spildevandsforsyningerne vil skulle afholde som følge af udmøntningen af de i miljøbeskyttelsesloven foreslåede ændringer.
Konsekvenserne for erhvervslivet er nærmere beskrevet i afsnit 4.
Udover ovennævnte konsekvenser kan nogle boligejere som følge af risikokortlægningen opleve dels, at deres ejendom taber i værdi og dels en højere forsikringspræmie.
Modsat vil boligejere, der som følge af en opfølgende kommunal indsats ikke længere er i risiko for oversvømmelse, kunne opleve en værdistigning.
Indsatsen som opfølgning på risikokortlægning kan derfor have betydning for udsatte områders fortsatte værdi og forsikringsbetingelser.
 Lovforslaget vedrørende miljøbeskyttelsesloven indeholder desuden forslag om, at de nævnte anmodninger fra kommunalbestyrelsen til spildevandsforsyningsselskaberne vedrørende dels udlevering af oplysninger til brug for kommunens udarbejdelse af spildevandsplan samt dels udarbejdelse og udlevering af oplysninger og kort derudover, ikke efter miljøbeskyttelsesloven kan påklages til anden administrativ myndighed.
Uanset at der efter miljøbeskyttelsesloven ikke er adgang til at indbringe kommunalbestyrelsens anmodning for Natur- og Miljøklagenævnet, vil der efter lov om kommunernes styrelse være mulighed at indbringe spørgsmål om, hvorvidt kommunen overholder den lovgivning, der særligt gælder for offentlige myndigheder, for statsforvaltningen i den region, hvori kommunen er beliggende.
Statsforvaltningen beslutter selv, om der er tilstrækkeligt grundlag for at rejse en tilsynssag.
Endelig foreslås det, at der indføres en bemyndigelse, hvorefter miljøministeren kan fastsætte regler om, at spildevandsselskaberne omfattes af almindelige straffebestemmelser, såfremt de af ministeren nærmere fastsatte regler, hvorefter spildevandsforsyningsselskaberne har pligt til at udlevere nærmere angivne oplysninger, herunder kort, ikke overholdes af spildevandsforsyningsselskaberne.
Desuden foreslås der indført en mulighed for sanktion i forhold til spildevandsforsyningsselskaber, der ikke opfylder det i dag gældende krav om, at spildevandsforsyningsselskaberne efter anmodning skal udlevere oplysninger til kommunalbestyrelsen til brug for udarbejdelse af en spildevandsplan.
3.2. Præcisering af reglerne om spildevandsafledningsbidrag 3.2.1. Gældende ret Lov om betalingsregler for spildevandsforsyningsanlæg m.v. fastlægger sammen med lov om vandsektorens organisering og økonomiske forhold regler om spildevandsforsyningsselskabers afholdelse af udgifter og opkrævning heraf via spildevandstakster.
Det fremgår af lov om betalingsregler § 1, stk. 4, at spildevandsforsyningsselskaberne i dag har hjemmel til at opkræve takster i det omfang, at udgifterne vedrører udførelse, drift eller vedligeholdelse af forsyningsselskabets spildevandsanlæg.
3.2.2. Forslaget For at sikre klarhed i forhold til den økonomiske dækning af de udgifter, som spildevandsforsyningsselskaber vil skulle afholde som følge af udmøntningen af de i miljøbeskyttelsesloven foreslåede ændringer, forslås det præciseret, at også udgifter, som spildevandsforsyningsselskaber afholder som led i opfyldelsen af anmodninger efter miljøbeskyttelseslovens § 32 a og regler fastsat i medfør heraf, kan og skal dækkes af bidrag fra de berørte ejere af fast ejendom (herunder umatrikulerede arealer), der tilleder til spildevandsforsyningsselskabers spildevandsanlæg, eller som er kontraktligt tilknyttet spildevandsforsyningsselskabet inden for de øvrige i lovgivningen fastsatte rammer herfor, jf. blandt andet lov om vandsektorens organisering og økonomiske forhold.
3.3. Fremsendelse af risikostyringsplaner i bestemt digitalt format 3.3.1. Gældende ret I henhold til den gældende lov om vurdering og styring af oversvømmelsesrisiko fra vandløb og søer, der gennemfører Europa-Parlamentets og Rådets direktiv 2007/60/EF af 23. oktober 2007 om vurdering og styring af risikoen for oversvømmelser, er der den 22. december 2011 udpeget 10 risikoområder som led i vurderingen af oversvømmelsesrisikoen fra vandløb, søer, havet og fjorde.
Ifølge den nævnte lov skal kommunalbestyrelsen i de nævnte områder senest den 22. oktober 2015 vedtage en risikostyringsplan for området og snarest fremsende de vedtagne risikostyringsplaner til miljøministeren.
Herefter skal miljøministeren dels senest den 22. december 2015 offentliggøre risikostyringsplaner, der er samordnet på vanddistriktsniveau, og dels senest den 22. marts 2016 indberette risikostyringsplanerne til Europa-Kommissionen.
3.3.2. Forslaget Det foreslås, at der i lov om vurdering og styring af oversvømmelsesrisikoen for vandløb og søer indsættes to bemyndigelser, hvorefter miljøministeren kan fastsætte nærmere bestemmelser med krav dels om, at kommunalbestyrelsen skal fremsende de nævnte vedtagne risikostyringsplaner til miljøministeren digitalt, herunder i bestemt format og dels om, at fremsendelsen skal ske indenfor en nærmere fastsat frist efter vedtagelse.
Baggrunden er, at et fælles digitalt format, vil indebære en administrativ lettelse, når miljøministeren skal fremsende en samlet indberetning til Europa-Kommissionen.
Den i dette forslag foreslåede bemyndigelse vedrører indholdet i risikostyringsplanerne om oversvømmelser fra indre vandveje.
Fra EUs side kan der ifølge oversvømmelsesdirektivet stilles krav om et særligt format.
Denne del af lovforslaget skaber således bemyndigelse for miljøministeren til at fastsætte bestemmelser om formatkrav og frist med henblik på opfyldelse af en EU-bestemmelse, der er fastsat i henhold til oversvømmelsesdirektivet eller anden fællesskabsbestemmelse, om bestemt teknisk indberetningsformat.
Kommissionen kan fastsætte et sådant krav for eksempel i medfør af art. 11, stk. 1, jf. art. 7, stk. 5 og art. 15, stk. 1, i direktiv 2007/60/EØF om vurdering og styring af oversvømmelsesrisikoen fra vandløb og søer, jf. nærmere herom i afsnittet om de EU-retlige aspekter.
4. Økonomiske og administrative konsekvenser for det offentlige 4.1. Staten Lovforslaget har ingen økonomiske eller administrative konsekvenser for staten.
 For så vidt angår en udmøntning af den foreslåede bemyndigelse vedrørende fastsættelse af format- og fristkrav i henhold til lov om vurdering og styring af oversvømmelsesrisiko, forventes en udmøntning at kunne medføre en administrativ lettelse i staten, idet omfanget heraf vil afhænge af den konkrete udmøntning.
4.2. Kommunerne Lovforslaget og udmøntningen af den foreslåede bemyndigelse i miljøbeskyttelsesloven vedrørende oversvømmelseskort og oplysninger om sandsynlighed for oversvømmelser forventes på sigt at kunne medføre en reduktion i udgifterne til håndtering af skader som følge af uønskede oversvømmelser, herunder i forbindelse med kommunale institutioner.
Dette skyldes, at for eksempel kommunerne og spildevandsforsyningsselskaberne fremover, som følge af oversvømmelseskort og oplysninger om oversvømmelser med spildevand, forventes i højere grad at kunne gennemføre målrettede forebyggende klimatilpasningsmæssige tiltag.
En udmøntning af den nævnte bemyndigelse vedrørende oversvømmelseskort og oplysninger om sandsynlighed for oversvømmelser vil desuden medføre en mindre stigning af spildevandstaksterne, da spildevandsselskaberne skal udarbejde oversvømmelseskort og oplysninger vedrørende spildevandsanlæggets kapacitet.
Såfremt miljøministeren udmønter den foreslåede bemyndigelse til at fastsætte regler, hvorefter spildevandsforsyningsselskaberne alene skal udarbejde kort én gang, vil der være tale om en mindre engangsudgift for de kommunale institutioner.
De økonomiske og administrative konsekvenser af bemyndigelsen vedrørende udarbejdelse af oplysninger vil afhænge af den konkrete udmøntning.
For så vidt angår en udmøntning af den foreslåede bemyndigelse vedrørende fastsættelse af format- og fristkrav i henhold til lov om vurdering og styring af oversvømmelsesrisiko, vil de økonomiske og administrative konsekvenser afhænge af den konkrete udmøntning.
Den eventuelle udmøntning kan indebære, at staten udleverer en ensartet skabelon til kommunerne, hvor strukturen i risikostyringsplanen er angivet.
Udleveringen af en sådan skabelon kan afhængigt af opbygningen medføre en administrativ lettelse for kommunerne.
4.3. Regionerne I det omfang for eksempel kommunerne og spildevandsforsyningsselskaberne fremover, som følge af nærmere viden om sandsynlighed for oversvømmelser med spildevand, i højere grad gennemfører klimatilpasningsmæssige tiltag, herunder i og omkring regionernes hospitaler og øvrige institutioner, vil der kunne opnås en reduktion i regionernes udgifter til håndtering af oversvømmelser.
5. Økonomiske og administrative konsekvenser for erhvervslivet I det omfang for eksempel kommunerne og spildevandsforsyningsselskaberne fremover, på baggrund af nærmere viden om sandsynlighed for oversvømmelser med spildevand, i højere grad gennemfører klimatilpasningsmæssige tiltag, vil der kunne forventes mindre risiko for produktionsstop og færre udgifter til oprydning efter ekstremhændelser.
 Virksomheder, der i dag arbejder med klimatilpasningsløsninger, vil få et innovations- og produktionsløft som følge af kommunernes og spildevandsforsyningsselskabernes initiativer og ad den vej være med til at sikre grøn vækst i Danmark.
Såfremt miljøministeren udmønter den foreslåede bemyndigelse til at fastsætte regler, hvorefter spildevandsforsyningsselskaberne alene skal udarbejde og levere oversvømmelseskort én gang, vurderes den administrative konsekvens for spildevandsforsyningsselskaberne samlet set at være 29 mio. kr.
Den administrative konsekvens vedrørende udarbejdelse af oversvømmelseskort vil variere i forhold til størrelsen af det enkelte spildevandsforsyningsselskabs forsyningsområde samt hvorvidt, de allerede har iværksat initiativer i forhold til kortlægning af oversvømmelse.
Denne udmøntning overfor spildevandsforsyningsselskaberne kan medføre en mindre stigning i virksomhedernes betaling af spildevandstakst.
Der vil være tale om en mindre engangsudgift for virksomhederne, der opkræves i henhold til reglerne i blandt andet lov om betalingsregler for spildevandsforsyningsselskaber m.v.
Virksomheder og institutioners andel af det samlede vandforbrug udgør i dag 35-40 %, hvilket vil svare til ca. 11 mio. kr. af de samlede kortlægningsudgifter på 29 mio. kr.
Nogle virksomhedsejere kan som følge af risikokortlægningen opleve, at deres ejendom taber i værdi samt højere forsikringspræmier.
Modsat vil ejendomme, der som følge af en opfølgende kommunal indsats ikke længere er i risiko for oversvømmelse, kunne opleve en værdistigning.
Kommunernes indsats som opfølgning på risikokortlægning kan derfor have betydning for udsatte områders fortsatte værdi og forsikringsbetingelser.
 De administrative konsekvenser af bemyndigelsen vedrørende udarbejdelse af oplysninger vil afhænge af den konkrete udmøntning.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser I det omfang for eksempel kommunerne eller spildevandsforsyningsselskaberne fremover, på baggrund af nærmere viden om sandsynlighed for oversvømmelser med spildevand, i højere grad gennemfører klimatilpasningsmæssige tiltag, kan de positive konsekvenser være omfattende i form af sikring mod de uønskede konsekvenser af klimaændringer og ekstremhændelser, som forventes at ske i fremtiden.
Indsatsen vedrørende klimatilpasning spænder fra løsninger vedrørende for eksempel lokal afledning af regnvand (såkaldte LAR-løsninger), som kan imødegå forurening i vandløb og marine områder fra oversvømmede overløb og forsinkelsesbassiner, til etablering af regnvandsbassiner og intelligent styring af de kommunale kloakker, så de leder vandet derhen, hvor der er mest kapacitet.
Tilsvarende vil indsatsen vedrørende klimatilpasning kunne imødegå oversvømmelser i byen og ad den vej mindske den sundhedsfare, der er forbundet med oversvømmelser med for eksempel opstrømmet spildevand.
Indsatsen vil kunne forebygge oversvømmelse af vigtige offentlige institutioner som hospitaler, skoler, institutioner og plejehjem og den vej øge sikkerheden for risikogrupper i Danmark.
 En udmøntning af lovforslaget vedrørende oversvømmelseskort og oplysninger kan medføre såvel sundheds- som miljømæssige forbedringer, i det omfang der som følge af kortlægning af sandsynlighed for oversvømmelser med spildevand i højere grad gennemføres klimatilpasningsmæssige tiltag.
8. Forholdet til EU-retten Det fremgår af Europa-Parlamentets og Rådets direktiv 2007/60/EF af 23. oktober 2007 om vurdering og styring af risikoen for oversvømmelser, jf. art. 7, stk. 5, at medlemsstaterne sørger for, at de i direktivet nævnte risikostyringsplaner for oversvømmelse færdiggøres og offentliggøres senest den 22. december 2015. Endvidere fremgår det af direktivets art. 15, stk. 1, at medlemsstaterne stiller blandt andet de i art. 7, stk. 5, nævnte risikostyringsplaner for oversvømmelser til rådighed for Europa-Kommissionen senest den 22. marts 2016. Endeligt fremgår det af art. 11, stk. 1, at Europa-Kommissionen kan vedtage tekniske formater for behandling og indgivelse af data til Europa-Kommissionen, hvilket antages, at omfatte tekniske formater for den i art. 15, stk. 1, nævnte fremsendelse til Europa-Kommissionen.
Det fremgår af art. 11, stk. 1, at sådanne tekniske formatkrav bør vedtages senest 22. marts 2014.
 Den del af lovforslaget, der indebærer indsættelse af en ny bemyndigelse til miljøministeren i lov om vurdering og styring af oversvømmelsesrisikoen fra vandløb og søer, skaber en bemyndigelse for miljøministeren til at gennemføre et sådant krav om teknisk format, som Europa-Kommissionen måtte fastsætte i medfør af ovennævnte art. 11, stk. 1, jf. art. 7, stk. 5 og art. 15, stk. 1 i oversvømmelsesdirektivet eller i medfør af anden fællesskabsbestemmelse.
 Herudover indeholder lovforslaget ikke EU-retlige aspekter.
9. Hørte organisationer Et udkast til lovforslaget har været i høring hos Advokatrådet/Advokatsamfundet, Arbejderbevægelsens Erhvervsråd, Campingrådet, Danmarks Fiskeriforening, Danmarks Idræts-Forbund, Danmarks Naturfredningsforening, Danmarks Sportsfiskerforbund, Visit Denmark, Dansk Akvakultur, Dansk Arbejdsgiverforening, Dansk Byggeri, Dansk Byplanlaboratorium, Dansk Erhverv, Dansk Industri, Dansk Miljøteknologi, Danske Gymnastik- og Idrætsforeninger, Danske Havne, Danske Regioner, DANVA, DHI, Forbrugerrådet, Foreningen af Rådgivende Ingeniører, Foreningen af Statsautoriserede Revisorer  FSR, Foreningen af Vandværker i Danmark, Friluftsrådet, Fritidshusejernes Landsorganisation, Haveselskabet, HTSI, Håndværksrådet, Ingeniørforeningen, Kommunalteknisk Chefforening, Kommunernes Landsforening, Landbrug & Fødevarer, Parcelhusejernes Landsforening, Spildevandsteknisk Forening, Turisterhvervets Samarbejdsforum og 3F Fagligt Fælles Forbund.
Bemærkninger til lovforslagets enkelte bestemmelser Til § 1 Til nr. 1 (§ 30) og nr. 2 og 3 (§ 32) De tre forslag er udelukkende af lovteknisk karakter.
Forslagene er en konsekvens af det forslag, der er nævnt under nr. 4, og som vedrører forslaget om at flytte den gældende § 32, stk. 2, til § 32 a, stk.1, der foreslås indført med dette lovforslag.
Baggrunden for forslaget om at flytte den gældende § 32, stk. 2, er, at denne bestemmelse hører naturligt sammen med de nye bestemmelser om udarbejdelse og udlevering af oversvømmelseskort og oplysninger, der med dette lovforslag foreslås indført i den nye § 32 a.
Til nr. 4 (§ 32 a) § 32 a, stk. 1 Med forslaget til § 32 a, stk. 1, foreslås det at flytte den eksisterende § 32, stk. 2, til den nye § 32 a, stk. 1. Der tilsigtes ikke indholdsmæssige ændringer i den nye § 32 a, stk. 1, set i forhold til den i dag gældende § 32, stk. 2, der vedrører oplysninger, der alene er til brug for udarbejdelse af en spildevandsplan.
Den foreslåede § 32 a, stk. 1, vedrører således fortsat alene udlevering af oplysninger, som spildevandsforsyningsselskabet er i besiddelse af.
§ 32 a, stk. 2 og stk. 3 Forslaget til § 32 a, stk. 2 og stk. 3, indebærer, at miljøministeren får bemyndigelse til at fastsætte nærmere bestemmelser om, at kommunalbestyrelsen kan anmode spildevandsselskaberne om for egen regning, at udarbejde og udlevere kort og oplysninger vedrørende oversvømmelser som følge af kapacitetsproblemer i spildevandsanlæg eller dele deraf.
Forslaget indebærer, at udarbejdelse af oversvømmelseskort sker ud fra fagligt funderede, ensartede bestemmelser i forhold til for eksempel klimascenarier.
 For så vidt angår den økonomiske dækning af de udgifter, som spildevandsforsyningerne vil skulle afholde til opfyldelse af de nævnte anmodninger, henvises der til forslaget til § 2.
Et oversvømmelseskort er som udgangspunkt et kort, der angiver områder, hvor der er sandsynlighed for oversvømmelse som følge af kapacitetsproblemer i spildevandsanlæg eller i dele heraf på arealer, der normalt ikke er dækket af vand.
Det bemærkes, at eventuelle kapacitetsproblemer i grundejers privatejede stikledninger indgår ikke i oversvømmelseskortet.
Endvidere bemærkes det, at der med »dele heraf« tænkes på dele af spildevandsanlægget.
Nogle dele af et spildevandsanlæg belastes af regnvand, hvilket typisk er separate regnvandsledninger og fællesledninger.
Andre dele af et spildevandsanlæg belastes ikke af regnvand, hvilket typisk er separate kloakledninger.
Forslaget om »dele heraf« indebærer, at miljøministeren kan vælge at bestemme, at oversvømmelseskort alene kan omfatte oversvømmelser som følge af kapacitetsproblemer i for eksempel spildevandsanlæggets separate regnvandsledninger og fællesledninger.
Det bemærkes, at spildevand og spildevandsanlæg er defineret i bekendtgørelse om spildevandstilladelser efter miljøbeskyttelseslovens kapitel 3 og 4. Oversvømmelseskort udarbejdes på baggrund af de faktiske forhold på tidspunktet for udarbejdelsen af kortet.
Vedtagne, men endnu ikke gennemførte tiltag vedrørende kapacitetsmæssige forhold i anlægget, angives ikke i selve kortet men i konkrete oplysninger ved siden af kortet.
En udmøntning af de foreslåede bemyndigelser vil indebære, at ejere af fast ejendom, der er tilsluttet et spildevandsforsyningsselskab, kan få nærmere viden om, hvorvidt deres ejendom kan forventes at blive ramt af uønskede oversvømmelser.
Når spildevandsforsyningsselskabets oversvømmelseskort af kommunen samles med de af staten udarbejdede kort vedrørende havvand, grundvand, regnvand og vandløb, vil kortet i princippet vedrøre oversvømmelser fra alt relevant vand.
Dette samlede kort bliver tilgængeligt via kommuneplan 2013 eller et tillæg hertil.
Spildevandsforsyningsselskabets oversvømmelseskort vil være tilgængelige efter reglerne om adgang til miljøoplysninger.
For så vidt angår spørgsmålet om hvilke spildevandsforsyningsselskaber, der er omfattet af forslaget til § 32 a, stk. 2 og 3, bemærkes, at forslaget omfatter den, der er ansvarlig for driften af et spildevandsforsyningsselskab, der er omfattet af § 2, stk. 1, i lov om vandsektorens organisering og økonomiske forhold.
Det vil sige, at selskaber, der behandler eller transporterer spildevand indenfor de i vandsektorlovens § 2, stk. 1, nævnte rammer, vil være omfattet af de regler, som miljøministeren kan fastsætte i henhold til de foreslåede § 32 a, stk. 2 og 3. I relation til lov om betalingsregler for spildevandsforsyningsselskaber m.v., jf. § 2 a, stk. 3, om opdeling af spildevandsforsyningsselskaber i såkaldte rense- og kloakselskaber, bemærkes det, at såvel rense- som kloakselskaber er omfattet af den foreslåede bestemmelse, da begge typer af selskaber er omfattet af § 2, stk. 1, i lov om vandsektorloven.
§ 32 a, stk. 2 I forslaget til § 32 a, stk. 2, anvendes formuleringen »efter anmodning«.
I relation hertil bemærkes det, at dette svarer til for eksempel formuleringen af lov om miljøbeskyttelse § 72. Det vil sige, at anmodningen indebærer en pligt for modtageren af anmodningen til at opfylde anmodningen.
I relation til forslaget til § 32 a, stk. 2, bemærkes i øvrigt, at det er hensigten, at miljøministeren ved fastsættelse af de nærmere regler, jf. bemyndigelsen i stk. 3, kan fastlægge bestemmelser vedrørende de i stk. 2 nævnte anmodninger om kort og oplysninger.
Ministeren kan således fastsætte bestemmelser, der indebærer, at kommunalbestyrelsen i sin anmodning til spildevandsforsyningsselskabet nærmere skal angive det område, der skal udarbejdes et oversvømmelseskort for.
Det er hensigten, at der kan fastsættes regler om områdets afgrænsning baseret på saglige kriterier, herunder for eksempel forsyningsområde, oplande m.v.
Dog kan nærmere kortlægning undlades i områder, hvor det med betydelig sikkerhed vurderes, at der ikke er sandsynlighed for oversvømmelser.
Disse områder skal inkluderes i det endelige oversvømmelseskort.
Såvel storbyområder som landsbyområder kan omfattes af et oversvømmelseskort.
I relation til udmøntningen af den foreslåede bemyndigelse i § 32 a, stk. 2, bemærkes endvidere, at det er hensigten, at anmodning om udarbejdelse af oversvømmelseskort og oplysninger, forudsættes, at være nødvendige for, at spildevandsforsyningsselskaberne, herunder i tilknytning til et kommunalt projekt, kan gennemføre en planlægning og indsats vedrørende klimatilpasning i forhold til spildevandsanlægget, og dette er til gavn for i hvert fald ejere af fast ejendom, der er tilsluttet spildevandsforsyningsselskabet.
Da der kan være tale om kort og oplysninger til brug for kommuneplanen, er oplysningerne og kortene af den grund ikke omfattet af forslaget til § 32 a, stk. 1, det vil sige den gældende § 32, stk. 2, der omfatter oplysninger til brug for spildevandsplanen.
I relation til udmøntningen af den foreslående bestemmelse i § 32 a, stk. 2, nr. 1, er det på det foreliggende grundlag hensigten, at miljøministeren i første omgang udmønter den foreslåede bemyndigelse til at fastsætte bestemmelse om, at kommunalbestyrelserne alene kan anmode spildevandsforsyningsselskaberne om at udarbejde oversvømmelseskortet én gang.
Såfremt det på et tidspunkt i fremtiden må lægges til grund, at de forventninger til fremtidige ændrede nedbørsforhold, der i dag er lagt til grund, jf. bemærkningerne under punkt 2, er ændret, eller andre relevante præmisser ændres, så kan det komme på tale, at oversvømmelseskort skal udarbejdes ud fra ændrede præmisser.
I denne forbindelse henvises der til, at for eksempel FNs klimapanel (IPCC) og Danmarks Meteorologiske Institut løbende udgiver rapporter med opdateret viden om klimaforandringer.
 For så vidt angår den foreslåede bemyndigelse i § 32 a, stk. 2, nr. 2, jf. § 32 a, stk. 3, indebærer denne, at miljøministeren kan fastsætte regler om, at den der er ansvarlig for driften af et spildevandsforsyningsselskab efter anmodning fra kommunalbestyrelsen skal udarbejde oplysninger om sandsynlighed for oversvømmelser som følge af kapacitetsproblemer i spildevandsanlæg eller dele heraf, herunder om mulige forebyggende tiltag.
 Oplysninger om sandsynlighed for oversvømmelser som følge af kapacitetsproblemer i spildevandsanlæg eller dele heraf omfatter navnlig oplysninger, der skal gøre oversvømmelseskortet forståeligt og anvendeligt, oplysninger vedrørende vedtagne men ikke gennemførte tiltag relateret til kapacitetsproblemer, oplysninger vedrørende viden om konkrete oversvømmelseshændelser samt oplysninger vedrørende mulige forebyggende tiltag vedrørende kapacitetsmæssige forhold.
Forslaget omfatter således blandt andet oplysninger, der supplerer de i nr. 1 nævnte oversvømmelseskort.
Dette kan omfatte oplysninger i form af tekst, der er nødvendig for at gøre kortene umiddelbart forståelige og anvendelige for såvel kommunen som de ejere af fast ejendom, der er tilsluttet spildevandsforsyningsselskabet, herunder i forbindelse med oversvømmelseskortets inddragelse i det samlede risikokort, der kommer til at indgå i kommuneplanen eller som et tillæg hertil.
Forslaget omfatter også oplysninger vedrørende præmisser for kortets udarbejdelse, som er relevante at kende til i forhold til at opnå den rette forståelse af oversvømmelseskortets indhold, herunder begrænsninger og eventuel usikkerhed.
Forslaget omfatter endvidere oplysninger om spildevandsforsyningsselskabernes vedtagne, men endnu ikke gennemførte, forebyggende tiltag til afhjælpning af kapacitetsproblemer.
I denne forbindelse også oplysninger om det forventede tidspunkt for gennemførelsen af sådanne tiltag og den forventede effekt heraf i forhold til oversvømmelseskortet.
Forslaget omfatter tillige oplysninger vedrørende viden om konkrete oversvømmelseshændelser.
Det vil sige oplysninger, der ikke er baseret på en modellering af fremtidige sandsynlige oversvømmelser, der er omfattet af forslagets til § 32 a, stk. 2, nr. 1, men oplysninger med konkret viden vedrørende tidligere oversvømmelser, som kan bidrage til at belyse sandsynligheden for fremtidige oversvømmelser.
Kommunen kan anmode om, at disse oplysninger om tidligere hændelser udleveres i kort-form i medfør af nr. 2. I denne forbindelse også oplysninger, som kan være relevante med hensyn til forholdet mellem det modellerede oversvømmelseskort og den nævnte konkrete viden om tidligere oversvømmelseshændelser.
Forslaget omfatter desuden oplysninger om mulige forebyggende tiltag, herunder økonomiske overslag over udgifter til forbyggende tiltag, som spildevandsforsyningsselskabet kan gennemføre i forhold til selskabets opgaver.
Dette kan for eksempel være forebyggende tiltag overfor regnhændelser, der svarer til de forventede 5, 10, 20 og 100-års hændelser i 2050.
Den foreslåede bemyndigelse i § 32 a, stk. 2, nr. 2, jf. § 32 a, stk. 3 indeholder ikke mulighed for, at miljøministeren kan fastsætte krav, der indebærer, at kommunalbestyrelsen kan anmode spildevandsforsyningsselskabet om at udarbejde oplysninger, som spildevandsforsyningsselskabet ikke som sådant har eller kan aftale sig adgang til.
Det vil sige om forhold hos andre end spildevandsforsyningsselskabet, selvom disse forhold indirekte påvirker kapaciteten i spildevandsanlægget.
Selskabet skal således ikke udarbejde oplysninger om for eksempel omfanget af højtvandslukkere i de tilsluttede ejendommme.
Selskabet skal alene efter anmodning levere sådanne oplysninger, såfremt selskabet har disse i deres besiddelse.
Der henvises i øvrigt til de almindelige bemærkninger under punkt 3.1.2. om selskabets aftaler med relevante kommuner og øvrige spildevandsforsyningsselskaber.
 Endvidere kan der ikke fastsættes regler om, at spildevandsforsyningsselskaberne skal udarbejde de ovenfor nævnte oplysninger i en sådan bestemt form, der har til formål at sikre, at kommunen i øvrigt kan præsentere oplysningerne på en særlig måde for offentligheden.
 Der henvises i øvrigt til bemærkningerne til § 32 a, stk. 3.
§ 32 a, stk. 3 Den foreslåede bemyndigelse i § 32 a, stk. 3, kan anvendes til at fastsætte bestemmelser om, at spildevandsforsyningsselskaberne ved udarbejdelse af oversvømmelseskort skal benytte for eksempel regnhændelser, der svarer til de forventede 5, 10, 20 og 100-års hændelser i 2050. Med hensyn til fremskrivelse af de nuværende regnhændelser til 2050 vil miljøministeren kunne vælge at fastsætte bestemmelser herom i en bekendtgørelse eller der kan udstedes anbefalinger herom i en vejledning.
Sådanne bestemmelser/vejledninger kan for eksempel bygge på Spildevandskomiteens anbefalinger for klimafaktorer.
 Den foreslåede bemyndigelse i § 32 a, stk. 3, jf. stk. 2, kan også anvendes til at fastsætte bestemmelser om, at spildevandsforsyningsselskaberne ved udarbejdelsen af oversvømmelseskort skal benytte modelinput, der er fremskrevet til 2050. Dette kan for eksempel være krav om, at der ved udarbejdelsen af oversvømmelseskortet anvendes et havniveau, der er fremskrevet til 2050. Der kan endvidere for eksempel fastsættes krav om, at spildevandsforsyningsselskaberne skal anvende en højdemodel, der opfylder bestemte funktionskrav.
Oversvømmelseskort og data, der som følge af for eksempel planlovens regler vedrørende kommuneplanen skal udleveres til staten af kommunerne, vil eventuelt skulle udveksles gennem bestemte portaler eller standardiserede formater.
I givet fald kan der i medfør af den foreslåede bemyndigelse i § 32 a, stk. 3, fastsættes krav overfor spildevandsforsyningsselskaberne om digital levering af oversvømmelseskort m.v. i et specifikt dataformat.
Endvidere kan der fastsættes bestemmelser vedrørende kommunernes udformning af de i § 32 a, stk. 2 nævnte anmodninger, herunder for eksempel i forhold til afgrænsning af det område for hvilket, der skal udarbejdes et oversvømmelseskort.
I forbindelse med udmøntning af den foreslåede bemyndigelse i § 32 a, stk. 3, jf. § 32 a, stk. 2, nr. 2, kan miljøministeren fastsætte, hvorvidt, og i givet fald indenfor hvilke rammer, kommunerne individuelt kan anmode om yderligere end de krav til kort og oplysninger, der fastsættes i medfør af bemyndigelsen.
Det bemærkes i øvrigt, at det er hensigten, at miljøministeren fastsætter en bestemmelse om, at kommunalbestyrelsen ikke kan anmode spildevandsforsyningsselskabet udarbejde og udlevere et oversvømmelseskort, såfremt selskabet allerede har udleveret et tilsvarende, herunder tidssvarende, kort.
Det bemærkes, at udarbejdelse og eventuel digital udlevering af oversvømmelseskort er en aktivitet, der kan tjene til opfyldelse af et miljømål.
Udgiften til udarbejdelse af disse kort vil derfor, hvis dokumentationskravene i øvrigt er opfyldt, kunne indregnes som et tillæg til vandselskabernes prisloft.
§ 32 a, stk. 4 Med forslaget til § 32 a, stk. 4, indføres en bestemmelse om, at de i stk. 1 og 2 nævnte anmodninger fra kommunalbestyrelsen til spildevandsforsyningsselskaberne vedrørende dels udarbejdelse af spildevandsplan og dels oplysninger og kort vedrørende sandsynlighed for oversvømmelser, ikke efter miljøbeskyttelsesloven kan påklages til anden administrativ myndighed.
Det vil sige, at der efter miljøbeskyttelsesloven ikke vil være adgang til at klage til Natur- og Miljøklagenævnet.
I forhold til forslaget om afskæring af klage bemærkes det, at miljøministeren efter den gældende § 92 kan bestemme, at der ikke er adgang til at klage til Natur- og Miljøklagenævnet for så vidt afgørelser, der er af mindre betydning for miljøbeskyttelsen.
De af dette forslag omhandlede anmodninger har i sig selv ikke betydning for miljøbeskyttelsen, da anmodningerne alene vedrører kortlægnings- og oplysningspligter.
Imidlertid kan disse anmodninger indirekte få en betydning for miljøbeskyttelsen i det omfang relevante myndigheder samt borgere og virksomheder træffer beslutning om forebyggende foranstaltninger baseret på de nævnte oversvømmelseskort.
Nærværende forslag om afskæring af klage til Natur- og Miljøklagenævnet indebærer således set i forhold til den gældende § 92, at afskæring af klage med dette forslag omfatter de her omhandlede anmodninger, der indirekte kan have en betydning for miljøbeskyttelsen uanset omfanget af denne indirekte betydning.
Endvidere bemærkes det, at det er hensigten, at de udmøntende regler vedrørende anmodninger om oversvømmelseskort og oplysninger fastlægger klare rammer for kommunernes beføjelser.
I forhold til anmodninger om oversvømmelseskort er det således hensigten, at kommunens afgørelse indholdsmæssigt navnlig vedrører den geografiske afgrænsning af det område, som der skal udarbejdes et oversvømmelseskort for, samt fastsættelse af frist.
Fastlæggelse af det geografiske område for hvilket der skal udarbejdes et oversvømmelseskort, forudsætter lokalkendskab.
Det vurderes på denne baggrund ubetænkeligt, at der ikke i medfør af miljøbeskyttelsesloven er adgang til at klage til Natur- og Miljøklagenævnet vedrørende de af forslaget omhandlede anmodninger, der i sig selv ikke har direkte betydning for miljøbeskyttelsen, og som i øvrigt forudsætter lokalkendskab.
Til nr. 5 og 6 (§ 110, stk. 1, nr. 7 og § 110, stk. 3) Det foreslås, at der i § 110, stk. 1, nr. 7, indføres en bestemmelse, der indebærer, at spildevandsforsyningsselskaber, der ikke udleverer de i den foreslåede § 32 a, stk. 1, nævnte oplysninger til kommunalbestyrelsen, kan straffes efter de i lovens kap. 13 almindeligt fastsatte straffebestemmelser.
 Desuden foreslås bemyndigelsen i lovens § 110, stk. 3, udvidet, således at miljøministeren får mulighed for at fastsætte regler om, at spildevandsselskaberne omfattes af almindeligt gældende straffebestemmelser, såfremt de af ministeren nærmere fastsatte regler, hvorefter spildevandsforsyningsselskaberne har pligt til at udlevere nærmere angivne oplysninger, herunder kort, ikke overholdes af spildevandsforsyningsselskaberne.
 Det bemærkes, at forslaget alene indebærer, at der indføres sanktionsbestemmelser i forhold til forhold, der er konstateret efter lovens ikrafttræden.
Til § 2 Til nr. 1 (§ 1, stk. 4) Formålet med forslaget er at skabe klarhed i forhold til den økonomiske dækning af de udgifter, der kan følge af udmøntningen af de i miljøbeskyttelsesloven foreslåede ændringer.
 Forslaget indebærer, at det præciseres, at også udgifter, som spildevandsforsyningsselskaber afholder som led i opfyldelsen af anmodninger efter miljøbeskyttelseslovens § 32 a og regler fastsat i medfør heraf, kan og skal dækkes af bidrag fra de berørte ejere af fast ejendom (herunder umatrikulerede arealer), der tilleder til spildevandsforsyningsselskabers spildevandsanlæg, eller som er kontraktligt tilknyttet spildevandsforsyningsselskabet indenfor de øvrige i lovgivningen fastsatte rammer herfor, jf. blandt andet lov om vandsektorens organisering og økonomiske forhold.
Til § 3 Til nr. 1 (§ 8, stk. 4) Ifølge den gældende § 8, stk. 4, i lov om vurdering og styring af oversvømmelsesrisiko fra vandløb og søer skal kommunalbestyrelsen fremsende de vedtagne risikostyringsplaner til miljøministeren, og denne fremsendelse skal ske snarest muligt efter vedtagelsen.
Det fremgår desuden af de gældende regler, at kommunalbestyrelsen skal offentliggøre forslag til risikostyringsplaner senest den 22. december 2014 og vedtage dem senest den 22. oktober 2015. Herefter skal planerne som angivet i § 8, stk. 4, snarest sendes til miljøministeren.
Dette skal ske med henblik på, at miljøministeren dels senest den 22. december 2015 kan offentliggøre risikostyringsplaner, der er samordnet på vanddistriktsniveau, og dels senest den 22. marts 2016 kan indberette risikostyringsplanerne til Kommissionen.
Med henblik på at bidrage til, at miljøministeren i rette tid kan fremsende den i direktivet fastsatte indberetning til Europa-Kommissionen er det vurderet, at det er hensigtsmæssigt med en bemyndigelse, hvormed miljøministeren kan fastsætte en konkret frist for kommunernes fremsendelse af vedtagne risikostyringsplaner til miljøministeren.
Det kan være et krav om fremsendelse i det eventuelt fastlagte format til miljøministeren indenfor et par uger efter vedtagelse af kommunalbestyrelsen.
Eventuel fastsættelse af frist bør i givet fald fastsættes i rette tid inden fremsendelsesfristen til miljøministeren.
Til nr. 2 (§ 8, stk. 6) Ifølge den gældende lov om vurdering og styring af oversvømmelsesrisiko fra vandløb og søer skal kommunalbestyrelsen fremsende de vedtagne risikostyringsplaner til miljøministeren.
Ifølge den gældende § 8, stk. 4 kan miljøministeren fastsætte regler om krav til offentliggørelse.
Som supplement til den gældende bestemmelse foreslås det, at der indsættes en bemyndigelse, hvormed miljøministeren kan fastsætte nærmere bestemmelser med krav om, at kommunalbestyrelsen skal fremsende de nævnte vedtagne planer til miljøministeren digitalt, herunder i bestemt format.
Baggrunden er, at et fælles digitalt format, vil indebære en administrativ lettelse, når der skal fremsendes en samlet indberetning til Europa-Kommissionen.
Miljøministeren skal fremsende en samlet indberetning af 22 kommuners risikostyringsplaner til Europa-Kommissionen.
Forslaget indebærer en bemyndigelse for miljøministeren til at opfylde et krav om teknisk format, som Europa-Kommissionen eventuelt måtte fastsætte i medfør af ovennævnte art. 11, stk. 1, jf. art. 7, stk. 5, og art. 15, stk. 1, i oversvømmelsesdirektivet eller i medfør af anden fællesskabsbestemmelse.
Eventuel fastsættelse af krav om fremsendelse i bestemt teknisk format bør i givet fald fastsættes i rette tid inden fremsendelsesfristen.
Til § 4 Det foreslås, at loven træder i kraft den 1. december 2012. Baggrunden herfor er, at den udmøntende bekendtgørelse om kommunalbestyrelsens mulighed for at anmode spildevandsforsyningsselskaberne om at kortlægge sandsynligheden for de af forslaget omfattede oversvømmelser ønskes sat i kraft med virkning fra 1. december 2012 med henblik på at igangsætte kortlægningen til brug for kommunernes udarbejdelse af de i Økonomiaftalen for 2013 omtalte klimatilpasningsplaner.
