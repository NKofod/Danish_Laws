 Bekendtgørelse om museer mv.
 I medfør af § 7, stk. 3, i lov nr. 1531 af 21. december 2010 om økonomiske og administrative forhold for modtagere af driftstilskud fra Kulturministeriet og § 12, stk. 1 og 2, § 13 a, stk. 5, § 14, stk. 2, § 17 b, stk. 2, § 26, stk. 3, § 27, stk. 10, § 29, stk. 5, § 32, stk. 2, § 34, stk. 1, og § 38, stk. 2, i museumsloven, jf. lovbekendtgørelse nr. 358 af 8. april 2014, og efter samråd med uddannelses- og forskningsministeren, fastsættes:
Kapitel 1 Statslige hovedmuseer § 1. Statslige hovedmuseer er forpligtet til at yde museumsfaglig bistand til de øvrige statslige museer samt statsanerkendte museer, jf. museumslovens § 12.
Stk. 2. Omfanget og karakteren af bistanden i henhold til stk. 1, herunder udførelse af konserveringsopgaver, fastlægges af Slots- og Kulturstyrelsen.
For det naturhistoriske område fastlægges bistandens omfang og karakter i samråd med Uddannelses- og Forskningsministeriet.
Kapitel 2 Statsanerkendte museer § 2. Museets ansvarsområde skal være afgrænset emnemæssigt, tidsmæssigt og så vidt muligt geografisk.
Stk. 2. Ændring af et museums ansvarsområde forelægges Slots- og Kulturstyrelsen til godkendelse.
Før styrelsen godkender en sådan ændring, skal ændringen sendes i høring hos øvrige museer, der berøres af forslaget.
Styrelsen kan rejse spørgsmål om ændring af ansvarsområdet over for museets bestyrelse, f.eks. som følge af nye museumsinitiativer.
§ 3. Museets vedtægter skal godkendes af den offentlige hovedtilskudsyder.
Hvis flere kommuner betaler lige store årlige driftstilskud til museet, aftales det mellem de pågældende kommuner, hvilken af disse der skal godkende vedtægterne.
 Stk. 2. Museets vedtægter skal indeholde bestemmelser om museets ansvarsområde.
 § 4. Det påhviler museets bestyrelse at meddele Slots- og Kulturstyrelsen, hvem der varetager den daglige ledelse af museet.
 § 5. Kravene i museumslovens § 14, stk. 1, nr. 5, til den museumsfaglige standard vedrører indsamling, registrering, bevaring, forskning og formidling, mens krav til bygningsmæssig standard skal ses i sammenhæng med bl.a. magasinforhold og sikringsforhold.
§ 6. Museets genstande, kunstværker og anden dokumentation er en del af samlingen, når de er registreret.
Registrering skal ske snarest muligt efter indsamlingen.
Indberetninger til de centrale registre over kulturhistorie og kunst samt oplysninger til registret over arkæologiske lokaliteter og fundsteder skal være gennemført snarest muligt efter registreringen.
Museets registrering skal være tilgængelig for offentligheden i overensstemmelse med Slots- og Kulturstyrelsens retningslinjer herfor.
Museets indberetning til de centrale registre udformes i overensstemmelse med Slots- og Kulturstyrelsens retningslinjer herfor.
 Stk. 2. For så vidt angår de naturhistoriske museer, skal genstande (herunder præparater), kunstværker og anden dokumentation være registreret i museets samling snarest muligt efter indsamlingen.
§ 7. Udskillelse af genstande, kunstværker og anden dokumentation fra museets samling til andre end statslige museer eller statsanerkendte museer kan kun ske med Slots- og Kulturstyrelsens godkendelse.
Styrelsen kan give tilladelse til udskillelse, når særlige omstændigheder taler derfor.
 § 8. Vederlagsfri skolebesøg som led i undervisningen omfatter:
1) elever i folkeskolen, elever på frie grundskoler og elever på efterskoler, 2) elever og kursister i de gymnasiale uddannelser, herunder enkeltfag heraf, 3) elever på erhvervsrettede grunduddannelser og deltagere på produktionsskoler og 4) kursister på almene voksenuddannelser.
 Stk. 2. Museet kan kræve, at sådanne besøg anmeldes forud, og at de begrænses til en nærmere fastsat del af museets åbningstid.
Kapitel 3 Budget, regnskab og revision § 9. De statsanerkendte museer skal indberette budget- og regnskabsoplysninger til Slots- og Kulturstyrelsen.
Slots- og Kulturstyrelsen fastsætter nærmere regler for indberetningens form og indsendelse.
 § 10. Museets revisor skal årligt foretage revision af tilstedeværelsen af og forretningsgange vedrørende museets samling (samlingsrevision).
Stk. 2. Revisor skal gøre sig bekendt med museets accessions- og registreringsprocedure, samt hvor de enkelte dele af samlingen befinder sig.
Revisor skal påse, at registrering af museets samling sker på en sådan måde, at der sikres en entydig sammenhæng mellem genstand, kunstværk og anden dokumentation og museets registrering.
Revisionen omfatter museets egen samling, herunder uddeponerede genstande.
Stk. 3. På grundlag af museets samlingsregister bestemmer revisor, hvilke numre (mindst 20) der skal udtages til samlingsrevision.
Revisor oplyser først ved fremmøde på museet, hvilke numre der er udtaget.
 Stk. 4. Fra museets samling (magasin, udstilling m.m.) udvælger revisor mindst fem genstande, hvortil registreringen skal forevises.
Kapitel 4 Regnskab og revision af endelige regnskaber for større forundersøgelser og arkæologiske undersøgelser vedrørende jordarbejder på land eller anlægsprojekter på havbund § 11. Museer med arkæologisk ansvarsområde for de større forundersøgelser og arkæologiske undersøgelser, som den ansvarlige for et jordarbejde m.v. afholder udgiften til, skal udarbejde skriftlige forretningsgange for museets gennemførelse af undersøgelserne.
 Stk. 2. Museets revisor skal minimum hvert tredje år kontrollere tilstedeværelsen af forretningsgange for større forundersøgelser og arkæologiske undersøgelser. jf. stk. 1, og at disse anvendes ved gennemførelsen af undersøgelserne.
 § 12. For museer med arkæologisk ansvarsområde skal museets revisor minimum hvert tredje år i forbindelse med revision af museets årsregnskab revidere et antal sager svarende til minimum 20% af et museums endelige regnskaber for udgifter til større forundersøgelser og arkæologiske undersøgelser, som den ansvarlige for et jordarbejde m.v. afholder udgiften til.
 Stk. 2. Revisor udvælger de pågældende sager til revision uafhængigt af museet.
 Stk. 3. Revisionen foretages efter § 16.
 Stk. 4. Museet afholder udgiften ved revisionen.
 Stk. 5. Regnskaber revideret efter § 15, stk. 1 indgår i beregningen af antal sager efter stk. 1.
 § 13. Gennemfører et museum med arkæologisk ansvarsområde inden for et enkelt regnskabsår større forundersøgelser og arkæologiske undersøgelser, som ansvarlige for et jordarbejde m.v. afholder udgifterne til, for samlet mere end 5.000.000 kr. inkl. moms, skal museets revisor i forbindelse med årsregnskabet for det pågældende år, hvor udgifterne er endeligt afregnet:
1) kontrollere tilstedeværelsen af forretningsgange for gennemførelse af større forundersøgelser og arkæologiske undersøgelser, og at disse anvendes ved gennemførelsen af undersøgelserne, jf. § 11, stk. 1 og 2) i forbindelse med revision af museets årsregnskab reviderer et antal sager svarende til minimum 20% af museets endelige regnskaber for udgifter til større forundersøgelser og arkæologiske undersøgelser, som den ansvarlige for jordarbejdet m.v. afholder udgiften til.
 Stk. 2. Revisionen efter stk. 1, skal ske efter reglerne i § 16.
 Stk. 3. Ved opgørelsen af, om museum med arkæologisk ansvarsområde inden for et regnskabsår har gennemført større forundersøgelser og arkæologiske undersøgelser, som ansvarlige for et jordarbejde m.v. afholder udgifterne til, for mere end 5.000.000 kr. inkl. moms, indgår ikke regnskaber, som er revideret efter § 15, stk. 1.
 Stk. 4. Revisor udvælger de pågældende sager til revision uafhængigt af museet.
 Stk. 5. Museet afholder udgiften ved revisionen.
 § 14. Museets ledelse skal for et regnskab for en gennemført større forundersøgelse eller arkæologisk undersøgelse, som den ansvarlige for jordarbejdet m.v. skal afholde udgifter til, afgive en ledelsespåtegning.
 Stk. 2. Museet skal på opfordring fra Slots- og Kulturstyrelsen snarest indsende bilag, som ligger til grund for regnskabet.
 Stk. 3. Museets øverste ledelse kan skriftligt delegere forpligtigelsen efter stk. 1 til museets daglige ledelse.
 § 15. Et endeligt regnskab for en gennemført større forundersøgelse eller arkæologisk undersøgelse, som ansvarlige for et jordarbejde afholder udgifterne til, skal revideres af museets revisor efter § 16, hvis den samlede udgift for den større forundersøgelse eller den arkæologiske undersøgelse er på mere end 2.500.000 kr. inkl. moms.
 Stk. 2. Revisorerklæring med påført ledelsespåtegning jf. § 14 skal indsendes til Slots- og Kulturstyrelsen samtidig med museets regnskab for den gennemførte større forundersøgelse eller arkæologiske undersøgelse.
 Stk. 3. Museet afholder udgiften ved revisionen.
 § 16. Revision efter § 12, stk. 1, § 13, stk. 1 og § 15, stk. 1, foretages i overensstemmelse med god offentlig revisionsskik, således som dette begreb er fastlagt i § 3 i lov om revision af statens regnskaber m.m. (lovbekendtgørelse nr. 101 af 19. januar 2012). Revisionen skal udføres af en person, der er godkendt som statsautoriseret eller registreret revisor efter lov om godkendte revisorer og revisionsvirksomheder (revisorloven).
 Stk. 2.  Ved revisionen skal som minimum efterprøves:
1) om regnskabet er rigtigt, dvs. uden væsentlige fejl og mangler, 2) om de samlede udgifter til den større forundersøgelse eller arkæologiske undersøgelser stemmer ens med den samlede økonomiske ramme, som Slots- og Kulturstyrelsen har fastsat, jf. § 20, stk. 1, og § 21, stk. 1, 3) om udgifterne er anvendt til den større forundersøgelse eller arkæologiske undersøgelse, 4) om museet har taget skyldige økonomiske hensyn og 5) om de oplysninger, som museet har meddelt Slots- og Kulturstyrelsen om regnskabet, er dokumenterede.
Kapitel 5 Statstilskud § 17. Slots- og Kulturstyrelsen fastsætter det årlige statslige driftstilskud til statsanerkendte museer.
Det årlige statslige driftstilskud fastsættes på baggrund af bevillingen, der er afsat på finansloven til formålet.
Stk. 2. Tilskud efter stk. 1 forudsætter, at ikkestatslige tilskud til museet udgør mindst det samme som det minimumsbeløb, der årligt fastsættes på finansloven.
Vurderingen heraf sker ud fra det seneste hele regnskabsår.
Opfylder museet ikke kravet i 2. pkt. kan vurderingen dog ske ud fra et gennemsnit af de ikkestatslige tilskud til museet de seneste tre hele regnskabsår.
 Stk. 3. Huslejeudgifter, prioritetsrenter og afdrag fradrages i de ikkestatslige tilskud, som indgår i grundlaget for fastsættelse af det statslige tilskud efter stk. 1.
Stk. 4. Det år, hvor et museum statsanerkendes, er første bevillingsår for museet.
Vurderingen af, om museet opfylder kravet om ikkestatsligt tilskud stk. 1 sker på baggrund af et revideret regnskab, som ligger et år forud for bevillingsåret eller på baggrund af et budget for første bevillingsår.
Hvis museet på tidspunktet for statsanerkendelsen ikke opfylder kravet i 2. pkt., kan vurderingen dog ske ud fra et gennemsnit af de ikkestatslige tilskud til museet de seneste tre hele regnskabsår.
 Stk. 5. Indstilling om statsanerkendelse afgives af et sagkyndigt udvalg.
 Stk. 6. Slots- og Kulturstyrelsen udarbejder en vejledning, der præciserer kriterier og procedure for vurderingen af ansøgninger om statsanerkendelse med henblik på i sin helhed at sikre størst mulig objektivitet og gennemsigtighed i tildelingen af nye statsanerkendelser.
 § 18. Ansøgning om tilskud til udvikling af museumsområdet i henhold til museumslovens § 17 b, stk. 1, indsendes til Slots- og Kulturstyrelsen.
Kapitel 6 Sikring af kultur- og naturarven ved forberedelse og gennemførelse af jordarbejder § 19. Slots- og Kulturstyrelsen udarbejder en vejledning om arkæologiske forundersøgelser og undersøgelser.
 Stk. 2. Slots- og Kulturstyrelsen fastsætter i tvivlstilfælde grænsen mellem større og mindre forundersøgelse i den konkrete sag.
 Stk. 3. Slots- og Kulturstyrelsen kan bemyndige statslige og statsanerkendte kulturhistoriske museer til at standse igangsatte jordarbejder, der berører fortidsminder, jf. museumslovens § 27, stk. 2.
Større forundersøgelser § 20. Slots- og Kulturstyrelsen træffer afgørelse om gennemførelse af en større forundersøgelse og fastsætter samtidig den økonomiske ramme for forundersøgelsen efter en faglig arkæologisk vurdering.
Stk. 2. Slots- og Kulturstyrelsen kan i ganske særlige tilfælde ved afgørelse om gennemførelse af en større forundersøgelse beslutte, at den ansvarlige for jordarbejdet forud for den større forundersøgelses påbegyndelse skal stille en bankgaranti eller anden form for sikkerhedsstillelse.
Beløbet, der kan kræves sikkerhed for, kan maksimalt udgøre, hvad der svarer til de samlede budgetterede udgifter til forundersøgelsen, som den ansvarlige for jordarbejdet skal afholde.
Ved ganske særlige tilfælde kan der fx være tale om oplysninger om ansøgning om betalingsstandsning, foreliggende regnskabsoplysninger, der klart udviser væsentlige likviditetsmæssige problemer eller usikkerhed om hvem, der er juridisk ansvarlig for projektet.
Stk. 3. En afgørelse om gennemførelse af en større forundersøgelse bortfalder, hvis afgørelsen ikke er udnyttet inden 1 år efter, at den er meddelt til den ansvarlige for jordarbejdet eller, hvis den ansvarlige for jordarbejdet ikke inden 1 år efter, at afgørelsen er meddelt, har anmodet museet om at iværksætte forundersøgelsen.
Slots- og Kulturstyrelsen kan dog efter anmodning fra den ansvarlige for jordarbejdet beslutte, at afgørelsen ikke bortfalder efter 1 år.
Anmodningen skal fremsættes over for styrelsen inden udløbet af 1-årsfristen.
Ved ansøgninger om at den oprindelige afgørelse skal gælde i mere end et år indhenter Slots  og Kulturstyrelsen en udtalelse fra det pågældende museum forinden der træffes beslutning.
Arkæologiske undersøgelser § 21. Slots- og Kulturstyrelsen træffer afgørelse om gennemførelse af en arkæologisk undersøgelse og fastsætter samtidig den økonomiske ramme for undersøgelsen efter en faglig arkæologisk vurdering.
Stk. 2. Slots- og Kulturstyrelsen kan i ganske særlige tilfælde ved afgørelse om gennemførelse af en arkæologisk undersøgelse beslutte, at den ansvarlige for jordarbejdet forud for undersøgelsens påbegyndelse skal stille en bankgaranti eller anden form for sikkerhedsstillelse.
Beløbet, der kan kræves sikkerhed for, kan maksimalt udgøre, hvad der svarer til de samlede budgetterede udgifter til undersøgelsen, som den ansvarlige for jordarbejdet skal afholde.
Ved ganske særlige tilfælde kan der fx være tale om oplysninger om ansøgning om betalingsstandsning, foreliggende regnskabsoplysninger, der klart udviser væsentlige likviditetsmæssige problemer eller usikkerhed om hvem, der er juridisk ansvarlig for projektet.
Stk. 3. En afgørelse om gennemførelse af en arkæologisk undersøgelse bortfalder, hvis afgørelsen ikke er udnyttet inden 1 år efter, at den er meddelt den ansvarlige for jordarbejdet eller, at undersøgelsen ikke er iværksat inden 1 år efter, at afgørelsen er meddelt den ansvarlige for jordarbejdet.
Slots- og Kulturstyrelsen kan dog efter anmodning fra den ansvarlige for jordarbejdet beslutte, at afgørelsen ikke bortfalder efter 1 år.
Anmodningen skal fremsættes over for styrelsen inden udløbet af 1-årsfristen.
Ved ansøgninger om at den oprindelige afgørelse skal gælde i mere end et år indhenter Slots  og Kulturstyrelsen en udtalelse fra det pågældende museum forinden der træffes beslutning.
Tilskud til større forundersøgelser og arkæologiske undersøgelser § 22. Slots- og Kulturstyrelsen administrerer tilskudsordningen for større forundersøgelser og arkæologiske undersøgelser.
Styrelsen tager stilling til tilskudsspørgsmålet som led i behandlingen af den konkrete sag og meddeler den ansvarlige for jordarbejdet størrelsen af et eventuelt tilskud samtidig med meddelelse af afgørelsen om gennemførelse af den større forundersøgelse eller arkæologiske undersøgelse, jf. § 20, stk. 1, eller § 21, stk. 1.
 Stk. 2. De statslige og statsanerkendte kulturhistoriske museer indhenter oplysninger om jordarbejdets samlede økonomiske ramme, som videregives til Slots- og Kulturstyrelsen til brug for vurdering af tilskudsspørgsmålet.
 § 23. Slots- og Kulturstyrelsen kan i særlige tilfælde yde tilskud til dækning af den ansvarlige for jordarbejdets udgifter til større forundersøgelser.
 Stk. 2. Slots- og Kulturstyrelsen skal, ved vurderingen af om styrelsen eventuelt kan yde tilskud til udgifterne til den større forundersøgelse, tillægge det positiv vægt hvis følgende forhold er til stede:
 1) Om udgifterne til den større forundersøgelse udgør en uforholdsmæssig stor udgift i forhold til den samlede anlægsudgift.
 2) Om den ansvarlige for jordarbejdet er en fysisk person.
 Stk.  3. Udover i stk. 2 nævnte forhold kan Slots- og Kulturstyrelsen, ved vurderingen af om styrelsen eventuelt kan yde tilskud til udgifterne til den større forundersøgelse, lægge positiv vægt på:
 1) Om den ansvarlige for jordarbejdet har indhentet en udtalelse fra det lokale kulturhistoriske museum om tilstedeværelsen af mulige fortidsminder på arealet.
 2) Om jordarbejdet er bestemt til ikke at skulle udføres inden for et af Slots- og Kulturstyrelsen udpeget kulturarvsareal, jf. museumslovens § 23, stk. 4.
 § 24. Slots- og Kulturstyrelsen kan i særlige tilfælde yde tilskud til dækning af den ansvarlige for jordarbejdets udgifter til arkæologiske undersøgelser.
 Stk. 2. Slots-og Kulturstyrelsen skal, ved vurderingen af om styrelsen eventuelt kan yde tilskud til udgifterne til den arkæologiske undersøgelse, tillægge det positiv vægt hvis følgende forhold er tilstede:
 1) Om udgifterne til den arkæologiske undersøgelse udgør en uforholdsmæssig stor udgift i forhold til den samlede anlægsudgift.
 2) Om den ansvarlige for jordarbejdet er en fysisk person.
 Stk. 3. Udover i stk. 2 nævnte forhold kan Slots- og Kulturstyrelsen, ved vurderingen af om styrelsen eventuelt kan yde tilskud til udgifterne til den arkæologiske undersøgelse, lægge positiv vægt på:
 1) Om den ansvarlige for jordarbejdet forud for igangsætning af jordarbejdet har indhentet en udtalelse efter museumslovens §25 om tilstedeværelsen af væsentlige fortidsminder.
 2) Om der forud for igangsætning af jordarbejdet er gennemført en forundersøgelse på arealet efter museumslovens § 26.
 3) Om den ansvarlige for jordarbejdet på baggrund af forundersøgelsens resultater i videst muligt omfang har forsøgt at tilrettelægge det konkrete jordarbejde, så behovet for den arkæologiske undersøgelse er søgt begrænset.
 4) Om jordarbejdet er bestemt til ikke at skulle udføres inden for et af Slots- og Kulturstyrelsen udpeget kulturarvsareal, jf. museumslovens § 23, stk. 4.
Naturhistorie § 25. Slots- og Kulturstyrelsen kan bemyndige statslige og statsanerkendte naturhistoriske museer til at varetage opgaven i museumslovens § 29, stk. 2 til at standse igangsatte jordarbejder, der berører usædvanlige naturhistoriske genstande.
Kapitel 7 Forsikringsmæssig risiko § 26. Kulturministeren fastsætter de nærmere betingelser, herunder bl.a. ansøgningsfrister, minimumsbeløbsgrænse for forsikringsværdien samt sikringsmæssige krav, for at staten påtager sig den forsikringsmæssige risiko efter museumslovens § 32, stk. 1.
 Stk. 2. Kulturministeren nedsætter et sikringsudvalg, der bl.a. skal have til opgave at rådgive om de forhold, der er nævnt i stk. 1.
Kapitel 8 Ikrafttræden m.v.
 § 27. Bekendtgørelsen træder i kraft den 5. marts 2021. § 9 har først virkning for museernes budgetter for 2022.
Stk. 2. Genstande, kunstværker og anden dokumentation, der af museets leder er besluttet indlemmet i samlingen før denne bekendtgørelses ikrafttræden, betragtes som en del af museets samling uanset om den er registreret eller ej.
Registrering skal ske snarest muligt.
 Stk. 3. Bekendtgørelse nr. 461 af 25. april 2013 om museer mv. ophæves.
 Stk. 4. § 9 i bekendtgørelse nr. 461 af 25. april 2013 om museer mv. vil fortsat være gældende for så vidt angår regnskabsårene 2020 og 2021.
