Manglende rådighed, øboer, geografiske forhold Dato 9. november 2007 KK XX Arbejdsmarkedets Ankenævn har behandlet KKs klage på møde den 8. november 2007.
Ankenævnet traf denne A F G Ø R E L S E XX har ikke ret til dagpenge fra den 3. april 2006 grundet manglede rådighed for arbejdsmarkedet.
 XX kan ikke få dagpenge, så længe hun ikke står til rådighed for et større geografisk område end øen YY.
 Ankenævnet tiltræder således Arbejdsdirektoratets afgørelse af den 14. juli 2006.
B E G R U N D E L S E Ankenævnet har lagt til grund, at  XX i oktober 2005 opsagde sit arbejde og flyttede til øen YY, hvor hendes kæreste nu ægtefælle var bosat,  XX efter flytningen var ledig,  XX den 3. april 2006 telefonisk oplyste a-kassen om, at hun ikke kunne deltage i en vejledningssamtale den 5. april 2006 grundet transporttiden, idet hun ville være nødt til at have 2 overnatninger på fastlandet,  XX den 3. april 2006 videre oplyste a-kassen om, at det ikke var muligt for hende at varetage et arbejde på fastlandet,  XX ifølge jobsøgningsskema modtaget i a-kassen den 10. april 2006 ikke havde søgt nogen jobs, da der ikke havde været noget at søge,  færgen mellem øen YY og fastlandet ifølge sejlplan kun sejlede/sejler 1 gang om dagen oftest kl. 8.00 fra øen YY og kl. 12.00 fra fastlandet, og uden for højsæsonen om sommeren stort set ikke sejlede/sejler onsdage samt weekender,  AF (nu staten i jobcentret) har oplyst til a-kassen, at der stort set aldrig er fuldtidsstillinger at søge på øen YY, idet arbejde på YY typisk er sæsonarbejde om sommeren, og  der ved opslag på jobnet.dk i april/maj 2006 kun var 2 stillinger at søge på øen YY  begge sæsonarbejde.
Et ledigt medlem kan kun få dagpenge, hvis medlemmet står til rådighed for arbejdsmarkedet.
Heri ligger et krav om, at medlemmet  som fuldtidsforsikret - skal søge og kunne overtage rimeligt helårsarbejde med fuld sædvanlig arbejdstid på de vilkår, som er almindelige inden for det pågældende faglige område.
 Medlemmet skal som udgangspunkt kunne overtage arbejde med en samlet daglig transporttid på op til 3 timer eller mere med offentlige transportmidler, alt afhængig af den tid medlemmet har været ledig og forhold i øvrigt på arbejdsmarkedet.
 Hvis medlemmet bor i et område, hvor det er nødvendigt med en længere transporttid end sædvanligt, må medlemmet acceptere denne transporttid.
 Såfremt der reelt ikke er mulighed for arbejde, der hvor medlemmet bor, kan medlemmet opfylde rådighedsforpligtelsen ved at stille sig til rådighed for et større geografisk område.
 Ankenævnet finder ikke, at XX kan anses for at stå til rådighed fra 3. april 2006.
 Ankenævnet finder herunder ikke, at XX kan modtage dagpenge, så længe hun ikke står til rådighed for et større geografisk område end øen YY.
 Ankenævnet har i den forbindelse lagt vægt på, at XX bor på øen YY, som primært er et turistmål med under 200 fastboende personer, at der stort set ikke er fuldtidsstillinger at få på øen YY, herunder som serveringsmedarbejder, at XX har tilkendegivet overfor a-kassen ikke at ville overtage arbejde på fastlandet, og at XX på jobsøgningsskema modtaget i a-kassen 10. april 2006 har oplyst ikke at have søgt nogen stillinger.
Det forhold, at XX efterfølgende har været ansat på YY Kro i perioden 20. maj 2006 til 15. juni 2006, på YY færgen i cafeteriet fra 16. juni 2006 til omkring 20. august 2006, og derefter på YY Kro igen frem til 1. november 2006, kan efter nævnets opfattelse ikke føre til et andet resultat.
Ankenævnet har herved lagt vægt på, at XX ikke kan opfylde sin rådighedsforpligtelse alene ved jobsøgning og sæsonarbejde på øen YY, idet YY geografisk set anses for at være et for begrænset område til at stille sig til rådighed for.
 Det er således underordnet, hvorvidt XXs besvær, herunder transporttiden, vil overstige hvad det for et på fastlandet bosiddende medlem måtte være for at stå til rådighed.
 Eftersom der stilles samme krav til alle ledige medlemmer om at stå til rådighed uanset bopæl, må XX således foretage de nødvendige foranstaltninger, såfremt hun ønsker at stå til rådighed for arbejdsmarkedet og modtage dagpenge.
B E M Æ R K N I N G E R T I L K L A G E N KK har i klagen af 8. august 2006 og brev af 6. september 2006 anført, at XX ved sin henvendelse til a-kassen den 3. april 2006 ikke mente at ville melde afbud til samtalen den 5. april 2006 men blot at få rykket samtalen til et andet for hende mere passende tidspunkt, at XX, såfremt hun skal kunne varetage et arbejde på fastlandet, må flytte væk fra sin ægtefælle en uge ad gangen, at der har været jobs at søge på øen YY, men at XX ikke har været kvalificeret til disse, at XX ikke kan gøre noget ved sejltiden for færgen mellem øen YY og fastlandet, at XX har søgt de jobs der har været for hende uden at have haft indflydelse på, hvorvidt der var tale om sæsonarbejde eller ej, og at netop de dårlige transportforhold fra og til øen YY er af en sådan karakter, at de er en faktisk hindring for at kunne overtage arbejde på fastlandet.
Hertil skal ankenævnet bemærke, at hvis der opstår tvivl om et medlems rådighed, skal a-kassen undersøge og vurdere medlemmets rådighed.
Uanset om XX anses for at have meldt afbud til samtalen eller ved sin henvendelse den 3. april 2006 har ønsket samtaletidspunktet ændret, blev a-kassen ved XXs henvendelse i tvivl om hendes rådighed, hvorfor a-kassen undersøgte og senere vurderede, at XX ikke stod til rådighed.
Det har således ikke betydning for sagen, hvorvidt samtalen kunne have fundet sted en anden dag.
 Ankenævnet skal videre bemærke, som også nævnt i begrundelsen for afgørelsen, at XX må foretage de nødvendige foranstaltninger for at kunne anses for at stå til rådighed, herunder eventuelt overnatte på fastlandet.
 Videre skal ankenævnet bemærke, at uanset det forhold, at der måtte have været fuldtidsarbejde at få på øen YY, dog ikke med XXs kvalifikationer, og at XX har søgt de jobs, der har været for hende på øen YY, anses XX ikke for at kunne stille sig til rådighed alene for YY.
 Ankenævnet skal endvidere bemærke, at det forhold, at der aktuelt er faktiske hindringer for XX for at kunne overtage arbejde på fastlandet netop medfører, at hun ikke kan anses for at stå til rådighed.
For så vidt angår spørgsmålet i klagen om, hvorvidt skriftlige afslag på eventuelle jobansøgninger på fastlandet vil kunne accepteres som at stå til rådighed, henvises XX til at søge vejledning i a-kassen.
Spørgsmål vedrørende formuleringen af rådighedsreglerne bedes rettet til direktoratet, som er regeludstedende myndighed.
B E M Æ R K N I N G E R I Ø V R I G T KK har anført, at direktoratet ikke har ret i sin opfattelse af, at der ikke er grundlag for at dispensere fra § 9, stk. 4, i rådighedsbekendtgørelsen.
Hertil skal ankenævnet bemærke, at der ikke i reglerne er mulighed for at dispensere fra § 9, stk. 4 i rådighedsbekendtgørelsen.
Det er alene direktoratet som regeludstedende myndighed, som kan tage stilling til spørgsmålet om dispensation fra egne regler.
 Ankenævnet har derfor ikke kompetence til at behandle spørgsmålet om direktoratets afvisning af dispensation fra rådighedsbekendtgørelsens § 9, stk. 4.
 Ankenævnet henviser herunder til, at direktoratet ikke har fundet grundlag for at dispensere fra § 9, stk. 4, i rådighedsbekendtgørelsen, idet bestemmelsen netop er et udtryk for, at XX må acceptere den transporttid, der er nødvendig for at stå til rådighed for arbejdsmarkedet, hvis XX bor et sted, hvor der reelt ikke er mulighed for arbejde.
Direktoratets afgørelse om ikke at ville dispensere fra egne regler kan indbringes for Beskæftigelsesministeriet.
Ankenævnet har dags dato sendt KKs klage af 8. august 2006 dertil.
R E G L E R Ankenævnet henviser til  § 62, stk. 1, nr. 1-3, stk. 2, nr. 5 og stk. 6 og § 99, stk. 1 og 3, i lov om arbejdsløshedsforsikring m.v., jf. lovbekendtgørelse nr. 874 af 11. september 2005, og  § 3, § 7, stk. 1, 2 og 3, § 8, stk. 1, § 9, stk. 1, 2 og 4, § 10, stk. 1, § 11, stk. 1, § 16, stk. 1, nr. 1 og § 24, stk. 1, i Arbejdsdirektoratets bekendtgørelse nr. 516 af 17. juni 2003 om rådighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Arbejdsdirektoratet Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
§ 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i kontaktforløb og tilbud efter lov om en aktiv beskæftigelsesindsats, og 4) giver arbejdsformidlingen de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 1) som er sygt eller i øvrigt ude af stand til at påtage sig arbejde af normalt omfang, 2) som aftjener værnepligt eller unddrager sig denne, 3) som ved domstols- eller administrativ afgørelse er berøvet sin frihed, eller som unddrager sig frihedsberøvelse, 4) som forsørges på institution, eller 5) som af anden grund ikke står til rådighed for arbejdsmarkedet.
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, arbejdsformidlingen og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
§ 99. Klage over direktøren for Arbejdsdirektoratets afgørelser om medlemmers rettigheder og pligter efter denne lov kan af den, afgørelsen vedrører, indbringes for Arbejdsmarkedets Ankenævn inden 4 uger efter, at klageren har fået meddelelse om afgørelsen.
Det samme gælder direktørens afgørelser efter § 86, stk. 4, 1. og 2. pkt., og stk. 5, samt efter EF-forordninger om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer.
Stk. 2. Klagen sendes til direktøren for Arbejdsdirektoratet, der vurderer sagen på ny.
Fastholder direktøren sin afgørelse helt eller delvis, sendes klagen til ankenævnet, og klageren underrettes samtidig herom.
Ankenævnets afgørelser kan ikke indbringes for anden administrativ myndighed.
Stk. 3. Alle øvrige afgørelser, der træffes af direktøren for Arbejdsdirektoratet i henhold til denne lov, kan indbringes for beskæftigelsesministeren inden 4 uger efter, at klageren har fået meddelelse om afgørelsen, jf. dog stk. 4. Klagen sendes til direktøren for Arbejdsdirektoratet, der vurderer sagen på ny.
Fastholder direktøren sin afgørelse helt eller delvis, sendes klagen til Beskæftigelsesministeriet, og klageren underrettes samtidig herom.
 Arbejdsdirektoratets bekendtgørelse nr. 516 af 17. juni 2003 om rådighed:
 § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
 § 7. Et medlem skal kunne overtage arbejde ved arbejdstids begyndelse dagen efter, at arbejdet er formidlet af AF, a-kassen eller anden aktør.
 Stk. 2. Kravet om varslet kan fraviges for et medlem, hvis AF eller a-kassen på forhånd har orienteret medlemmet herom.
 Stk. 3. Medlemmet skal kunne møde til samtaler, kontaktforløb og tilbud i henhold til lov om en aktiv beskæftigelsesindsats dagen efter, at medlemmet har modtaget indkaldelse hertil fra AF eller anden aktør.
§ 8. Et medlem skal kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område.
For deltidsforsikrede er fuld sædvanlig arbejdstid 30 timer om ugen.
Stk. 2. Rimeligt arbejde omfatter alt arbejde, som medlemmet kan varetage.
Arbejdet er også rimeligt, hvis medlemmet kan varetage det efter et kortere uddannelsesforløb, og medlemmet får tilbudt den fornødne oplæring i forbindelse med formidlingen.
§ 9. Et medlem skal som udgangspunkt kunne overtage arbejde med en samlet daglig transporttid på op til 3 timer med offentlige transportmidler.
Efter 3 måneders sammenlagt ledighed skal medlemmet kunne overtage arbejde med en samlet daglig transporttid på mere end 3 timer med offentlige transportmidler.
 Stk. 2. Et medlem skal i særlige situationer kunne overtage arbejde med en samlet daglig transporttid på op til 4 timer med offentlige transportmidler.
 Stk. 3. Et medlem, der er mellem- eller højtuddannet, skal uanset daglig transporttid kunne overtage arbejde, hvis det er nødvendigt for at få ledige stillinger besat med kvalificeret arbejdskraft.
 Stk. 4. Hvis et medlem bor i et område, hvor det er nødvendigt med længere transporttid end sædvanligt, må medlemmet acceptere denne transporttid.
 § 10. Et medlem skal søge arbejde, jf. §§ 8 og 9, og deltage i kurser og andre tilbud, der øger mulighederne for at få arbejde.
 Stk. 2. Medlemmet skal også søge konkrete job på opfordring af AF, a-kassen eller anden aktør.
Stk. 3. Medlemmet skal søge arbejde på den måde, der er sædvanlig inden for det pågældende faglige område.
Medlemmet skal endvidere søge helårsarbejde med fuld sædvanlig arbejdstid.
Stk. 4. Medlemmet skal senest 1 måned efter tilmeldingen til AF udarbejde et CV og lægge det i Job- og CV-banken.
Medlemmet skal herefter sikre sig, at oplysningerne i CV'et fortsat er korrekte og fyldestgørende.
Medlemmet skal også sikre sig, at CV'et er tilgængeligt.
 § 11. Et medlem kan ikke få dagpenge, så længe medlemmet ikke har bopæl og opholder sig i Danmark, jf. § 4, ikke er tilmeldt AF, jf. § 6, eller ikke kan overtage arbejde, jf. §§ 7-9.
§ 16. Et medlem må ikke forbeholde sin arbejdskraft for 1) sæsonarbejde, 2) en bestemt arbejdsgiver eller 3) en bestemt arbejdsplads.
 § 24. A-kassen skal undersøge og vurdere et medlems rådighed, hvis der opstår tvivl om rådigheden for arbejdsmarkedet.
