 En fader, der af arbejdsmæssige grunde havde måttet udsætte sin  

 fædreorlov i forbindelse med sit barns fødsel, var kun berettiget til  

 dagpenge fra 1. fraværsdag og indtil 14 dage efter barnets modtagelse i  

 hjemmet.
 REDEGØRELSE FOR SAGEN:
 En fader havde i forbindelse med sit barns fødsel anmodet om dagpenge i 2  

 uger fra den 22. marts 1985. Barnet var født den 12. marts 1985 og modtaget i  

 hjemmet den 16. marts 1985. Faderen havde ca. 1 måned før fødslen underrettet  

 sin arbejdsgiver om, at han ønskede at påbegynde sin fædreorlov omkring den  

 15. marts 1985. Det forventede fødselstidspunkt var fastsat til den 18. marts  

 1985. Af hensyn til færdiggørelsen af visse arbejdsmæssige opgaver havde  

 faderen imidlertid på arbejdsgiverens opfordring udsat sin orlov til den 22.  

 marts 1985.
 Det sociale udvalg gav afslag på dagpenge med henvisning til, at barnet  

 var modtaget i hjemmet før anmodningen om dagpenge blev fremsat.
 AFGØRELSEN, DER KLAGES OVER:
Amtsankenævnet pålagde det sociale udvalg at udbetale dagpenge til faderen  

 i forbindelse med det omhandlede fravær på 2 uger.
Nævnet lagde vægt på, at  

 faderen havde planlagt at begynde fraværet på et tidspunkt, der ikke lå efter  

 det forventede fødselstidspunkt, at fødslen efter det oplyste var berammet  

 til den 18. marts 1985, men rent faktisk fandt sted den 12. marts 1985, og at  

 den forsinkede tiltrædelse af orloven skuldtes sådanne forhold af tjenstlig  

 art, som dels ikke kunne forudses af faderen, og dels måtte anses for at have  

 været hindrende for, at faderen kunne begynde orloven som planlagt.
 KLAGEN TIL ANKESTYRELSEN:
Det sociale udvalg anførte, at 2 ugers perioden skulle regnes fra og med  

 barnets fødsel eller modtagelse i hjemmet.
Udvalget anførte videre, at da  

 dagpengeretten er et krav, som lønmodtageren (faderen) har, var han i det  

 foreliggende tilfælde ikke berettiget til dagpenge, da barnet var modtaget i  

 hjemmet før den dato, han begærede dagpenge fra.
Det var samtidig udvalgets  

 opfattelse, at formuleringen i pkt. 6 i Sikringsstyrelsens vejledning af 27.  

 april 1984 om, at perioden regnes »i almindelighed« fra og med  

 kalenderdagen efter fødselsdatoen eller datoen for modtagelsen i hjemmet,  

 skulle sammenholdes med dagpengelovens § 33, stk. 4, 1. pkt.
Endelig anførte  

 udvalget, at lovens § 33, stk. 3 og 4, 1. pkt., om hvornår udbetaling af  

 dagpenge til en fader skal påbegyndes, er ufravigelige.
 LOVGRUNDLAG:
 Lov om dagpenge ved sygdom eller fødsel § 33, stk. 3, 1. pkt.
 Sikringsstyrelsens vejledning af 27. april 1984 om ændringer i lov om  

 dagpenge ved sygdom eller fødsel, pkt. 6.
 Sikringsstyrelsens vejledning af 18. december 1985 om dagpenge ved barsel  

 og adoption m.v., pkt. 15.
 ANKESTYRELSENS AFGØRELSE:
 Ankestyrelsen finder ikke, at der er grundlag for at fravige reglen i  

 dagpengelovens § 33, stk. 3, 1. pkt.
 Faderen har således kun været berettiget til at modtage dagpenge fra 1.  

 fraværsdag og indtil 14 dage efter sit barns modtagelse i hjemmet, det vil  

 sige fra den 22. marts til og med den 30. (* 1) marts 1985. Det for meget  

 udbetalte dagpengebeløb kan dog ikke kræves tilbagebetalt.
 Ankestyrelsen ændrer således amtsankenævnets afgørelse.
 (* 1) Denne SM erstatter SM D-008-86 af 4. september 1986, hvori det  

 fejlagtigt var anført, at dagpengeperioden skulle regnes til og med 29. marts  

 1985, og ikke som nu anført til og med 30. marts 1985.
