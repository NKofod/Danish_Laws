 Konkurrenceankenævnet har stadfæstet Konkurrencerådets afgørelse (* 2)  

 om, at IBM Danmark A/S i henhold til konkurrencelovens § 7, nr.
1, skal indberette oplysninger om priser, rabatter og bonus samt  

 forhandler- og agentoverenskomster til Konkurrencerådet for en 2-årig  

 periode.
Der er tilsyneladende en virksom konkurrence inden for edb-branchen,  

 men der gives rabatter, der skaber mere eller mindre uigennemsigtighed.  

 Indberetning af disse er derfor nødvendig for at opnå større gennemsigtighed.
År 1991, den 19. juni, afsagde Konkurrenceankenævnet i sagen j.nr.  

 90-18.525 IBM Danmark A/S ctr.
KonkurrenceRådet sålydende KENDELSE:
 1. Ved skrivelse af 16. marts 1990 har advokat Oscar Mosgaard på vegne IBM  

 Danmark A/S klaget over en af KonkurrenceRådet den 16. februar 1990 truffet  

 afgørelse, hvorved Rådet i medfør af konkurrencelovens § 7, nr. 1, pålagde  

 IBM Danmark A/S i en periode af 2 år fra den 16. februar 1990 at være  

 omfattet af en indberetningspligt til KonkurrenceRådet for så vidt angår  

 EDB-behandlingsudstyr omfattende datamateriel, programmel samt service af  

 materiel og vedligeholdelse af programmel.
 Klageren har påstået, at betingelserne for anvendelse af konkurrencelovens  

 § 7 ikke er opfyldt.
 KonkurrenceRådet har påstået afgørelsen stadfæstet.
 Under sagens behandling har nævnet bestemt, at en anmodning fra klageren  

 om oplysning om, hvem der har abonneret på selskabets prisliste i den  

 periode, hvor selskabet var omfattet af anmeldelsespligten i henhold til  

 monopollovens § 6, stk. 2, burde imødekommes af Rådet.
 2. Rådets skrivelse af 16. februar 1990 er sålydende:
 »KonkurrenceRådet besluttede på sit møde den 7. februar 1990, at  

 selskabet i henhold til konkurrencelovens § 7, nr. 1, i en periode af 2 år  

 fra dags dato skal være omfattet af en indberetningspligt for så vidt angår  

 EDB-behandlingsudstyr omfattende datamateriel, programmel samt service af  

 materiel og vedligeholdelse af programmel til KonkurrenceRådet.......
Rådet har begrundet sin afgørelse med, at til trods for en tilsyneladende  

 virksom konkurrence på markedet foregår denne ved, at der gives rabatter, der  

 er mere eller mindre uigennemsigtige.
Det er formålet med indberetningen at  

 skabe gennemsigtighed på markedet .......Indberetningspligten medfører, at  

 selskabet løbende skal holde KonkurrenceRådet orienteret om følgende forhold:  

 Forhandler- og agentoverenskomster med alle relevante bilag, listepriser for  

 edb-materiel og programmel, priser på serviceydelser på materiel og  

 programmel samt rabat- og bonusbestemmelser.
Indberetningerne skal indsendes således, at de ønskede oplysninger er  

 KonkurrenceRådet i hænde senest samtidig med, at de får virkning.
Visse  

 oplysninger vil kunne aftales indrapporteret periodevis.
Regnskaber og  

 budgetter indsendes, når de har været forelagt bestyrelsen.
For det tilfælde selskabet ønsker en nærmere drøftelse af det præcise  

 indhold af indberetningspligten vil sekretariatet foreslå, at der aftales et  

 møde .......« 3. Klagerens argumentation Klageren har anført, at KonkurrenceRådet ikke har påvist, hvilke særlige  

 grunde der kan begrunde indberetningspligt.
 Til KonkurrenceRådets oplysning om, at grundlaget er en redegørelse fra  

 Monopoltilsynet »Markedet for Databehandlingsudstyr« fra juni 1988  

 og »Priser og Avancer for Databehandlingsudstyr og Teknisk Service«  

 fra 1989, har klageren anført, at redegørelsen fra 1989 er forældet, da den  

 tager udgangspunkt i markedsforholdene i 1986, og redegørelsen fra 1988 er  

 ikke længere egnet til at danne grundlag for Rådets afgørelse om  

 anmeldelsespligt.
 Klageren har endvidere anført, at Rådet ikke har sandsynliggjort, at  

 klagerens rabatter er mere eller mindre uigennemsigtige.
I forbindelse hermed fremhæves, at klagerens mængderabatter normalt ikke  

 aftales individuelt, men er en standardiseret kvantumsrabat, der kan tilbydes  

 på de fleste produkter.
Rabatterne kan kunderne få oplyst efter anmodning.  

 Herudover kan forekomme yderligere specielle rabatformer, men heller ikke  

 disse er individuelle eller fortrolige.
 Klageren gør i den anledning gældende, at når det er Rådets opfattelse, at  

 formålet med at indhente oplysninger er, at disse skal offentliggøres over  

 for markedets øvrige forhandlere, er det uhjemlet i konkurrenceloven.
Herudover gøres det gældende, at en henvisning til et uigennemskueligt  

 rabatsystem ikke i sig selv er tilstrækkeligt til at statuere  

 anmeldelsespligt.
Det må yderligere kræves, at rabatterne er hurtigt  

 skiftende.
 Klageren har endelig anført, at Rådet ikke har sandsynliggjort eller  

 dokumenteret, at det vil skabe gennemsigtighed på markedet, hvis klageren som  

 den eneste inden for EDB-branchen skal være omfattet af indberetningspligten.
Følgen heraf vil derimod være, at klageren får en væsentlig ringere  

 mulighed for at følge markedssituationen end klagerens konkurrenter, fordi  

 alene klageren er pålagt indberetningspligten.
Dette kan i sig selv virke  

 konkurrenceforvridende, da hovedparten af klagerens konkurrenter i Danmark er  

 datterselskaber af multinationale virksomheder, som klageren også globalt  

 konkurrerer med.
 4. KonkurrenceRådets argumentation.
 Rådet har anført, at formålet med at kræve løbende indberetninger efter  

 konkurrencelovens § 7, nr. 1, er at skabe gennemsigtighed på markedet, som er  

 en forudsætning for en virksom konkurrence.
Oplysninger til belysning af et marked kan forlanges, hvor der af særlige  

 grunde er behov for at følge konkurrenceforholdene.
Disse grunde skal blot  

 ligge inden for de grænser, som er lovens formål.
Der er tilsyneladende en virksom konkurrence inden for EDB-branchen.  

 Imidlertid gives der rabatter, som skaber mere eller mindre  

 uigennemsigtighed.
Indberetning af disse er derfor nødvendig for at opnå  

 større gennemsigtighed.
 Rådet har henvist til forannævnte redegørelse om »Markedet for  

 databehandlingsudstyr« og »Priser og Avancer for  

 databehandlingsudstyr og Teknisk service«.
 Af førstnævnte redegørelse fremgår, at klageren i 1986 havde en  

 markedsandel på over 40% af markedet for datamater.
 Det fremgår af sidstnævnte redegørelse, at der er betydelige forskelle  

 mellem den højeste og laveste rabat på prisen på serviceabonnement, og for  

 udvalgte varer varierer procenten fra 1.7 pct. for pladelagre til 14.0 pct.  

 for varegruppen »andre printere«.
 Endvidere foregår der for tiden en debat i branchen om uigennemskuelige  

 rabatter.
Rådet er ikke bekendt med materiale, som skulle bestyrke en antagelse om,  

 at IBM Danmark A/S' stilling på markedet er væsentligt ændret i årene efter  

 udgivelsen af de to redegørelser.
I det hele taget må klageren anses for at  

 være normdannende, ikke blot prismæssigt som prisførende, men også på  

 væsentlige tekniske områder.
 Rådet finder på denne baggrund, at grundlaget for indberetningspligt for  

 klageren er til stede.
Klageren er på nuværende tidspunkt den eneste virksomhed inden for  

 branchen, som er pålagt indberetningspligt.
Dette hænger sammen med, at de  

 øvrige virksomheder er meget små i forhold til klagerens virksomhed, og deres  

 betydning på markedet som helhed må antages at være ringe.
For så vidt angår  

 markedet for PC'ere, findes der en virksomhed, som kan nå op i nærheden af  

 klagers markedsandel.
Rådet vil senere overveje en indberetningspligt efter  

 lovens § 7 for denne virksomhed.
 Endelig har Rådet nævnt, at man, når indberetningerne foreligger, vil tage  

 stilling til, om det skaber gennemsigtighed på markedet, at klageren som den  

 eneste inden for EDB-branchen er omfattet af indberetningspligt.
 5. Af de grunde, der er anført i KonkurrenceRådets afgørelse, stadfæster  

 nævnet denne.
 Særlig for så vidt angår klagerens bemærkninger om konkurrenceforholdene  

 som følge af, at kun klageren pålægges indberetningspligt, har nævnet  

 bemærket sig Rådets udtalelse om, at man vil overveje at pålægge også en  

 anden virksomhed indberetningspligt.
 Herefter bestemmes:
 KonkurrenceRådets afgørelse af 16. februar 1990 stadfæstes.
