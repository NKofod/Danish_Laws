Erstatningslovens § 26 - forbrydelser mod kønssædeligheden mv., nævnets j.nr. 16-520-10105 To skadevoldere havde med deres mobiltelefoner optaget videosekvenser af seksuel karakter af ansøgeren og havde efter-følgende delt optagelserne via deres mobiltelefoner.
Delingen af særligt en af videosekvenserne eskalerede herefter på internettet.
 De to skadevoldere på henholdsvis 15 og 16 år modtog hver et bødeforelæg for overtrædelse af straffelovens § 235, stk. 1, ved at have udbredt filmoptagelser af visuel pornografisk karakter, idet de hver i mindst i et tilfælde videresendte mobiltelefonoptagelser med seksuel aktivitet af personer under 18 år.
Ansøgeren havde som følge af udbredelsen af filmoptagelser søgt om tortgodtgørelse på i alt 60.000 kr.
Erstatningsnævnet besluttede at tilkende ansøgeren 30.000 kr. i tortgodtgørelse.
Nævnet lagde ved fastsættelsen af godtgørelsens størrelse vægt på de oplysninger, der fremgik af sagen om omfanget og arten af krænkelsen, herunder at ansøgeren blev nævnt med sit fulde navn i en af de delte filmoptagelser.
Nævnet lagde endvidere vægt på, at skadevolderne i forbindelse med strafforfølgningen havde vedtaget bødeforelæg, hvoraf det fremgik, at de pågældende hver især i mindst et tilfælde havde videresendt mobiltelefonoptagelser med seksuel aktivitet af personer under 18 år.
 Nævnet lagde tillige vægt på, at Højesteret i en afgørelse, gengivet i U2015. 2561H, havde tilkendt en unge kvinde, hvis fotos fra hendes Facebookprofil var blevet billedmanipuleret og spredt på nettet via en pornohjemmeside ledsaget af stærkt nedsættende bemærkninger, en tortgodtgørelse på 40.000 kr.
