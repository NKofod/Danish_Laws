Kursusudgifter Reference:
SL § 6, stk. 1, litra a LV 1997 A.F.1.5 A klagede for indkomståret 1995 over, at skatteankenævnet ikke  

 havde godkendt fradrag for udgifter til supervision, 8.790 kr.
 Det fremgik af sagens oplysninger, at klageren var ansat som  

 afdelingsfysioterapeut på en lukket afdeling på X Hospital, hvor  

 hun til daglig arbejdede med kropsbehandling af psykiatriske patienter og  

 endvidere ledede afdelingens fysioterapeutgruppe.
 Det fremgik videre, at klageren i det påklagede indkomstår  

 havde afholdt udgifter til supervision med 8.790 kr., svarende til 18 1/2  

 time a 475 kr., hos B, hvilket beløb hun ved opgørelsen af sin  

 skattepligtige indkomst for det påklagede indkomstår havde  

 fratrukket som en lønmodtagerudgift.
 Klagerens arbejdsgiver, X Hospital, havde over for de stedlige  

 skattemyndigheder attesteret, at der ikke i det påklagede  

 indkomstår var ydet støtte til dækning af udgifter i  

 forbindelse med supervision for klageren.
 Skatteankenævnet havde ved den påklagede afgørelse  

 nægtet klageren fradrag for de til supervisionen afholdte udgifter.
Nævnet havde som begrundelse for afgørelsen anført, at  

 supervisionen ansås at gå ud over rammerne for ajourføring  

 og vedligeholdelse af klagerens tidligere viden og uddannelse som  

 fysioterapeut.
Nævnet havde videre anført, at supervisionen,  

 henset til at den gik på den enkeltes personlige udvikling, ansås  

 at vedrøre selve indkomstgrundlaget, hvortil udgifter ikke var  

 fradragsberettigede.
 Klagerens advokat havde over for Landsskatteretten nedlagt påstand  

 om, at de til supervisionen afholdte udgifter måtte godkendes som  

 fradragsberettigede ved opgørelsen af klagerens indkomst, jf.  

 statsskattelovens § 6, stk. 1, litra a.
Advokaten havde til støtte for påstanden anført, at  

 der i forbindelse med klagerens arbejde med kropsbehandlingen af psykiatriske  

 patienter naturligt ofte opstod forskellige problemer og konflikter som  

 følge af patienternes psykiske tilstand, og at det var af  

 væsentlig betydning for løsningen af sådanne problemer,  

 således at igangværende behandling kunne fortsætte på  

 bedst mulig vis, at fysioterapeuten fik mulighed for at drøfte  

 problemerne og deres løsning med en udenforstående, der havde  

 indsigt i såvel selve kropsbehandlingen som psykologiske aspekter, der  

 knyttede sig til de opståede problemer.
Han havde herved oplyst, at der  

 under supervisionen af klageren ofte drøftedes såvel typiske  

 problemer, der opstod i forbindelse med klagerens behandling af psykiatriske  

 patienter, som konkrete problemstillinger, der måtte være  

 opstået ved en eller anden konkret patientbehandling, og han havde i  

 den forbindelse gjort gældende, at formålet med supervisionen var  

 at rette klagerens opmærksomhed imod forhold, som hun i forbindelse med  

 behandlingen af de psykiatriske patienter måtte have "set sig blind  

 på", som følge af de konfliktsituationer, der var opstået,  

 idet hun blev vejledt om, hvorledes der løstes op for situationerne,  

 således at patientbehandlingen fik de bedst mulige resultater.
Advokaten havde over for Landsskatteretten oplyst, at der på  

 klagerens arbejdsplads blev tilbudt supervision ved psykolog for hele  

 afdelingens personale og faglig supervision i egen faggruppe, og han havde  

 anført, at supervision på denne baggrund måtte anses som  

 et sædvanligt anvendt redskab på arbejdspladsen.
Han havde  

 ligeledes anført, at klageren som leder i fysioterapeutgruppen havde  

 været ansvarlig for gruppens supervision, hvorfor det ville være  

 uhensigtsmæssigt, hvis hun selv deltog i den daglige supervision  

 på afdelingen, og at hun herefter havde været henvist til at  

 søge ekstern supervision, fordi det samtidigt på hendes  

 arbejdsplads havde været vanskeligt at finde personer, der både  

 havde tilstrækkelig indsigt i kropsbehandling og psykologiske  

 problemstillinger til at vedkommende ville være i stand til at give  

 klageren supervision.
Advokaten havde over for Landsskatteretten som for de stedlige  

 skattemyndigheder anført, at det var korrekt, at klagerens  

 arbejdsgiver ikke dækkede omkostningerne til den eksterne supervision,  

 men at den dog fandtes at have en så nær sammenhæng med  

 hendes udførelse af arbejdsopgaverne, at hun havde modtaget  

 legatmidler til delvis dækning af supervisionen.
Han havde i den  

 forbindelse bemærket, at klageren var blevet beskattet i forbindelse  

 med modtagelsen af de legater, som hun havde modtaget til afholdelsen af  

 udgifterne.
Under henvisning til forudsætningerne for godkendelse af  

 lønmodtageres fradragsret for afholdte udgifter havde advokaten gjort  

 gældende, at udgiften under ingen omstændigheder kunne anses for  

 afholdt til formål, der kunne anses at kunne henføres til  

 klagerens privatsfære.
Han havde videre gjort gældende, at  

 udgiften ikke kunne anses som afholdt som led i etablering, og han havde  

 herved henvist til de i "Tidsskrift for Skatter og Afgifter" 1995, nr. 18, og  

 1997, nr. 783, offentliggjorte afgørelser, der efter hans opfattelse  

 stred mod de af de stedlige skattemyndigheder indtagne betragtninger om, at  

 udgifterne var afholdt som etableringsomkostninger.
Under henvisning til, at de stedlige skattemyndigheders afgørelse  

 efter advokatens opfattelse forekom at hvile på en antagelse om, at  

 lønmodtageres udgifter i henhold til statsskatteloven kun kunne  

 fradrages ved opgørelsen af indkomsten, hvis udgiften havde  

 været absolut nødvendig for, at lønmodtageren havde  

 kunnet beholde sin stilling, havde advokaten over for Landsskatteretten  

 præciseret, at senere års domspraksis efter hans opfattelse havde  

 vist en væsentlig opblødning af dette tidligere antagne princip.  

 Han havde herved anført, at Højesterets flertal allerede i den  

 i "Ugeskrift for Retsvæsen" 1965, p. 648 offentliggjorte dom, der  

 vedrørte udgifter i forbindelse med deltagelse i en kongres i  

 udlandet, underkendte den restriktive fortolkning af statsskattelovens § 6,  

 stk. 1, litra a, og anførte, at udgiften kunne fradrages, da den havde  

 en sådan sammenhæng med de af professorens stilling  

 påhvilende pligter og tildelte opgaver, at udgiften henhørte  

 under bestemmelsen.
Advokaten havde herved bemærket, at det under sagen  

 ikke kunne lægges til grund, at professoren var blevet afskediget, hvis  

 han ikke havde deltaget i kongressen.
Advokaten havde vedrørende domspraksis videre anført, at det  

 senere var blevet antaget, at lønmodtageres udgifter normalt kunne  

 fradrages, hvis de var blevet afholdt med henblik på at  

 ajourføre og vedligeholde de faglige kvalifikationer, således at  

 det nu var sædvanligt, at både udgifter til faglitteratur og  

 udgifter til deltagelse i kurser af relevant fagligt indhold var  

 fradragsberettigede for lønmodtagere.
Han havde under henvisning til  

 nyere Højesteretspraksis, herunder de i "Tidsskrift for Skatter og  

 Afgifter" 1994, nr. 811, og 1994, nr. 878, herudover anført, at det  

 formentlig kunne konkluderes, at praksis var blevet lempet yderligere, idet  

 man - i hvert fald i den førstnævnte sag - alene lagde  

 vægt på, at udgiften var afholdt til et formål, der havde  

 et relevant fagligt indhold for lønmodtageren.
Da der efter advokatens opfattelse ikke kunne være tvivl om, at  

 klagerens udgift til supervision havde et særdeles relevant fagligt  

 indhold for klageren, idet supervisionen efter advokatens opfattelse alene  

 vedrørte forhold med direkte tilknytning til klagerens arbejdsopgaver,  

 var det efter hans opfattelse vanskeligt at se, på hvilken måde  

 supervisionen kunne antages at have et mindre fagligt og stillingsrelevant  

 indhold end f.eks. indkøb af faglitteratur, faglige kurser og  

 studierejser med et fagligt indhold.
Det var derimod advokatens opfattelse,  

 at supervisionen snarere havde en mere direkte sammenhæng med klagerens  

 arbejdsopgaver end kurser m.v. havde for et stort antal af de  

 lønmodtagere, der med hjemmel i statsskattelovens § 6, stk. 1, litra  

 a, kunne fradrage udgifter hertil.
 Da advokaten på denne baggrund fandt, at klagerens udgifter til  

 supervision måtte karakteriseres som liggende i kerneområdet for  

 anvendelse af statsskattelovens § 6, stk. 1, litra a, havde han herefter over  

 for Landsskatteretten fastholdt, at udgifterne måtte være  

 fradragsberettigede ved indkomstopgørelsen.
 Landsskatteretten udtalte:
Fradrag for lønmodtageres udgifter i forbindelse med det  

 indtægtsgivende arbejde var reguleret af ligningslovens § 9 og  

 statsskattelovens § 6, stk. 1, litra a.
Det fremgik heraf, at  

 lønmodtagere kunne fradrage udgifter, som afholdtes for at erhverve,  

 sikre og vedligeholde indkomsten i det omfang, udgifterne oversteg et  

 reguleret grundbeløb på 3.000 kr.
Udgifter kunne således fradrages, når de var afholdt med  

 henblik på at ajourføre og vedligeholde klagerens tidligere  

 erhvervede uddannelse og viden, hvorimod der ikke kunne godkendes fradrag for  

 udgifter til etablering, herunder uddannelse og videreuddannelse.
Det var  

 endvidere en forudsætning for fradrag, at udgiften havde haft den  

 fornødne og direkte forbindelse med den løngivende stilling.
Efter de foreliggende oplysninger fandt retten, at klagerens modtagelse af  

 supervisionstimer ikke havde haft en sådan konkret og direkte  

 tilknytning til klagerens løbende indkomsterhvervelse, at udgifterne  

 hertil kunne anses for fradragsberettigede i henhold til statsskattelovens §  

 6, stk. 1, litra a.
Retten fandt det herved ikke godtgjort, at supervisionen  

 havde været nødvendig for, at klageren på fuldt forsvarlig  

 måde havde kunnet bestride sin stilling som lønansat  

 fysioterapeut og leder af fysioterapeutgruppen, hvorved det bemærkedes,  

 at udgifter, der helt eller delvis finansieredes ved selvbetaling, og som  

 afholdtes for bedre at kunne bestride en arbejdsopgave, måtte betragtes  

 som private udgifter.
 Den påklagede afgørelse blev stadfæstet.
