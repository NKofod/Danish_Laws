 Skrivelse om kommunens ressourcer og  

 serviceniveau  

 for personlig og praktisk hjælp m.v.
 I et samråd i Folketingets Socialudvalg den 22.  

 oktober 1998 blev spørgsmål som bl.a., hvorvidt det er i  

 overensstemmelse med gældende regler, at en kommune med  

 øjeblikkelig virkning standser hjemmehjælpen eller afskaffer fx.  

 rengøring, indkøb og vask med henvisning til manglende penge  

 på budgettet, drøftet.
 Resultatet af denne drøftelse blev, at jeg lovede  

 at sende et brev til landets kommuner om, hvilke lovgivningsmæssige  

 forpligtelser kommunerne har på dette felt.
Jeg vil gerne indledningsvis understrege, at der ikke  

 på nogen måde er sket nogen ændring i kommunens ansvar og  

 pligt til at tilbyde praktisk hjælp i forbindelse med, at serviceloven  

 har erstattet bistandsloven.
Og i tilknytning hertil vil jeg minde om, at vi  

 fra centralt hold har taget en række nye initiativer, der alle har til  

 formål at klargøre borgernes rettigheder på området  

 og samtidig fremme, at kommunalbestyrelsen har et godt beslutningsgrundlag,  

 når der skal træffes beslutning om prioritering af ressourcerne  

 og fastlæggelse af indhold og omfang af hjælpen.
 De lovgivningsmæssige rammer for kommunes pligt til  

 at tilbyde personlig og praktisk hjælp m.v. findes i servicelovens  

 kapitel 14.
 Efter servicelovens § 71, stk. 1, sørger  

 kommunen for tilbud om personlig hjælp og pleje samt hjælp eller  

 støtte til nødvendige praktiske opgaver i hjemmet.
 Efter servicelovens § 71, stk. 2, gives sådanne  

 tilbud til personer, som på grund af midlertidig eller varigt nedsat  

 fysisk eller psykisk funktionsevne eller særlige sociale problemer ikke  

 selv kan udføre disse opgaver.
 Det er ikke i servicelovens § 71 konkret angivet,  

 hvilke tilbud kommunen skal give.
 Den personlige og praktiske hjælp skal betragtes som  

 hjælp til selvhjælp, dvs. som supplerende hjælp til  

 opgaver, som modtageren midlertidigt eller varigt er ude af stand til eller  

 kun meget vanskeligt kan udføre på egen hånd.
 Det vil sige, at serviceloven indeholder en pligt for  

 kommunen til at tilbyde praktisk hjælp til personer, som ikke selv kan  

 udføre opgaverne af fysiske, psykiske eller sociale årsager.  

 Kommunen skal således være i stand til at tilbyde ydelser i form  

 af såvel praktisk som personlig hjælp.
Inden for servicelovens bestemmelser om praktisk bistand  

 og personlig hjælp er det kommunalbestyrelsen i den enkelte kommune,  

 der har både det økonomiske og indholdsmæssige ansvar for  

 at tilrettelægge ældreomsorgen.
Det betyder, at det er overladt  

 til kommunalbestyrelsen at udforme kommunens politik på bl.a.  

 området for personlig og praktisk hjælp m.v..
Kommunalbestyrelsen træffer altså inden for  

 servicelovens rammer beslutning om det lokale serviceniveau, herunder hvilke  

 tilbud der skal stilles til rådighed, omfanget af disse, samt hvem der  

 er berettiget til at få disse tilbud.
Som en del af den  

 kommunalpolitiske beslutning om serviceniveauet kan ydelsens art og  

 størrelse kombineres med beslutninger om, hvilke persongrupper -  

 vurderet efter funktionsniveau - der skal have hvilke ydelser (også  

 omfangsmæssigt).
Serviceloven viderefører også bistandslovens  

 princip om, at hjælpen fra det offentlige først træder  

 til, når borgeren ikke kan klare sig ved egen eller andres hjælp.  

 Efter servicelovens § 1, stk. 3, bygger hjælpen efter denne lov  

 på den enkeltes ansvar for sig selv og sin familie.
Hjælpen  

 tilrettelægges ud fra den enkelte persons behov og forudsætninger  

 og i samarbejde med den enkelte.
Det vil sige, at loven skal fungere som det  

 underste sikkerhedsnet, og at kommunen alene kan yde den hjælp, som der  

 konkret er behov for.
Serviceloven er således ikke til hinder for, at  

 kommunen beslutter, at der ikke eller kun delvist ydes praktisk hjælp,  

 hvis den, der har behovet, kan løse problemet på en rimelig  

 måde.
Men kommunen er forpligtet til at give tilbudene et indhold, der  

 - set i sammenhæng med øvrige tilbud til de ældre mv. -  

 sikrer, at personen kan klare sig i eget hjem.
Det er en opgave for  

 klagerådene og det sædvanlige klagesystem, der nu også  

 omfatter afgørelser efter servicelovens § 71, at sikre, at  

 kommunen giver tilbudene et sådant indhold, at de ikke kommer ned under  

 denne grænse.
Opstår der undtagelsesvis problemer med hensyn til  

 sammenhængen mellem serviceniveau/afgørelser og de afsatte  

 ressourcer, der ikke kan løses ved en mere hensigtsmæssig  

 ressourceanvendelse, går jeg ud fra, at problemerne forelægges  

 kommunalbestyrelsen.
Kommunalbestyrelsen har herefter mulighed for enten at  

 bevilge yderligere ressourcer til området med henblik på at  

 tilpasse ressourcerne til det oprindeligt besluttede serviceniveau eller at  

 tilpasse serviceniveauet til de afsatte ressourcer.
Det skal selvsagt være inden for servicelovens  

 rammer.
Og overordnede politiske beslutninger om (ændring af)  

 serviceniveau - fx til borgere med nærmere afgrænset  

 funktionsevne - kan ikke tilsidesætte kravet om, at den enkelte borger  

 skal have en afgørelse baseret på en konkret, individuel  

 vurdering af behovet for hjælp i det enkelte tilfælde.
 Hvis kommunalbestyrelsen i denne forbindelse beslutter at  

 ændre indholdet af den praktiske hjælp skal omlægningen ske  

 på en sådan måde, at de personer, der har behov for  

 hjælp, har mulighed for at få den fornødne hjælp  

 på anden måde.
 Afgørelser om personlig og praktisk hjælp  

 skal alene træffes på grundlag af de kommunalpolitiske  

 beslutninger om indhold og omfang af hjælpen samt lovgivningens krav om  

 en konkret vurdering af ansøgerens individuelle behov for  

 hjælp.
 Jeg har, som nævnt, taget en række  

 initiativer, der har til formål at fremme, at kommunalbestyrelsen har  

 et godt beslutningsgrundlag, når der skal træffes beslutning om  

 prioritering af ressourcerne og fastlæggelse af indhold og omfang af  

 hjælpen.
 Jeg har således - i forlængelse af  

 Folketingets vedtagelse af lov nr. 1110 af 29. december 1997 om  

 kvalitetsstandarder m.v. samt bekendtgørelse nr. 328 af 22. april 1998  

 om kvalitetsstandarder m.v. for hjælp efter §§ 71 og 72 i lov om  

 social service - den 15. juli 1998 udsendt "Idékatalog  

 Kvalitetsstandarder - Personlig og praktisk hjælp m.v.".
Kvalitetsstandarden og de operationelle mål, der  

 opstilles på baggrund af standarden er et vigtigt redskab, som  

 kommunens øverste ledelse kan anvende for at sikre overensstemmelse  

 mellem de politisk fastlagte mål, den faktiske  

 myndighedsudøvelse og opgaveudførelsen.
Tanken er, som jeg  

 skrev i forordet, at pjecen kan virke som inspirationskilde til kommunens  

 forestående opgave med kvalitetsstandarder m.v. for hjælp efter  

 §§ 71 og 72 i lov om social service.
Jeg har også den 27. februar 1997- i tilknytning til  

 et projekt jeg iværksatte - udsendt pjecen »Styring af fremtidens  

 hjemmepleje«, der indeholder en række forslag til forbedring af den  

 interne styring, herunder forslag til sikring af ensartethed i  

 afgørelserne og gennemsigtighed i ressourceanvendelsen.
Samtidig  

 oplyste jeg, at der - som led i udmøntningen af satsreguleringspuljen  

 - var afsat 7 mill. kr. årligt til kommunale styringsprojekter.
Endelig vil jeg minde om, at Folketinget i forbindelse med  

 finansloven for 1998 vedtog at afsætte en pulje på 225 mill. kr.  

 til støtte for initiativer, der kan sikre bedre kvalitet og klarere  

 rettigheder i hjemmehjælpen.
Mange kommuner har allerede søgt  

 støtte fra puljen ved ansøgningsrunderne den 1. september og 1.  

 november og endnu flere forventes at følge efter i de kommende  

 ansøgningsrunder 1. marts og 1. september de kommende år.  

 Antallet af ansøgningsrunder er afhængig af omfanget af  

 tildelingerne.
Jeg skal understrege, at den omstilling, som puljen skal  

 bidrage til at fremskynde, også - ligesom de andre oven for  

 nævnte initiativer - tjener det formål, at sikre en forbedret  

 kobling mellem mere præcise kommunalpolitiske beslutninger om  

 serviceniveauet for personlig og praktisk bistand, de konkrete  

 afgørelser om hjælp samt de ydelser, der herefter skal  

 udføres for borgerne.
Kommuner, der ansøger om midler fra  

 puljen, skal således konkretisere omstillingsindsatsen i retning af at  

 få skabt præcise politiske beslutninger om  

 serviceniveau/ressourceanvendelse, gode og aktuelle data med hensyn til  

 ledelsesopfølgning samt optimering af grundlaget for  

 afgørelserne om hjælp og udførelse af opgaverne i  

 nøje overensstemmelse hermed.
Jeg skal afslutningsvis pege på, at det er vigtigt  

 at være opmærksom på, at de nye regler om  

 fastlæggelse af kvalitetsstandarder samt puljen på de 225 mill.  

 kr. ikke har forsøgslignende karakter.
Tværtimod skal de nye  

 regler samt omstillingspuljen tages som et udtryk for, at der er udviklet  

 redskaber, jf. bl.a.
Socialministeriets styringsprojekt og Kommunernes  

 Landsforenings fællessprog-projekt, der ved implementering i  

 væsentlig grad kan forbedre styringen/tilrettelæggelsen af  

 hjemmeplejen.
