Ændringsforslag stillet den 15. december 2016 Ændringsforslag til 3. behandling af Forslag til lov om ændring af lov om apotekervirksomhed og lov om lægemidler (Bedre tilgængelighed til lægemidler ved etablering af apotekernes vagttjeneste og selvvalg af håndkøbslægemidler) [af sundheds- og ældreministeren (Sophie Løhde)]:
Til § 2 Af Pernille Schnoor (ALT):
1) I det under nr. 1 foreslåede § 60, stk. 2, 2. pkt., ændres »og hvordan lægemidlerne skal placeres.« til: », hvordan lægemidlerne skal placeres, og hvilke oplysninger der skal være tilgængelige i publikumsrummet.« [Oplysninger i publikumsrummet ved selvvalg] Bemærkninger Til nr. 1 Med ændringsforslaget kan Lægemiddelstyrelsen fastsætte nærmere regler ved bekendtgørelse om, hvilke oplysninger der skal være tilgængelige i publikumsrummet ved anvendelse af selvvalg.
Det indebærer, at Lægemiddelstyrelsen for selvvalg af håndkøbslægemidler nærmere kan regulere, hvilke oplysninger om håndkøbslægemidlers anvendelse og bivirkninger m.v. der skal være til stede i publikumsarealet i detailhandelen eller på apoteket.
Det kan eksempelvis dreje sig om informationspjecer eller informationsplakater.
Denne del af bestemmelsen vil som udgangspunkt blive udmøntet i forhold til detailhandelen, men det foreslås, at bestemmelsen i princippet også kan finde anvendelse på apoteker, såfremt det måtte vise sig relevant.
