Nr BTL 30 Betænkning over Forslag til filmlov   

 Nr L 30 1987-88, 1. samling Afgivet af Kulturudvalget Afgivet: 19880407 Udvalget har behandlet lovforslaget i en række møder og har herunder stillet spørgsmål til kultur- og kommunikationsministeren, som denne har besvaret dels skriftigt, dels i samråd.
Udvalget har endvidere modtaget mundtlige og/eller skriftlige henvendelser fra:
Bestyrelsen for Statens Filmcentral, Danmarks Biografteater Forening, Danske Børnefilmklubber, Det Danske Filminstitut, Filmbranchens Samarbejds- og Ideudvalg, Gym-Sprog, Gymnasiesprogfagenes Samarbejdsudvalg, KINO, Ringsted, Kofod & Kofod, Advokatkontor, Kommunernes Landsforening, Producenterne, Sammenslutningen af Film- og Videoværkstedsbrugere i Danmark, Sammenslutningen af Scenografer, Instruktører og Filmarbejdere, Statens Filmcentral, Strunk, Helge, konsulent, København.
Der er af kultur- og kommunikationsministeren, af to flertal og af et mindretal stillet ændringsforslag, hvorom henvises til de ledsagende bemærkninger.
Et flertal (udvalget med undtagelse af Fremskridtspartiets medlem) ønsker at fremhæve ekstrabevillingen til 50/50-ordningen, som efter flertallets opfattelse vil give en større bredde og mangfoldighed i dansk filmproduktions muligheder.
Flertallet anser det for afgørende, at så mange veje som muligt er åbne for mennesker, der står med ideer til danske filmprojekter, hvorfor flertallet mener, at man her med denne nyskabelse lægger grunden til større pluralisme på filmområdet.
Et flertal (Socialdemokratiets, Socialistisk Folkepartis og Det Radikale Venstres medlemmer af udvalget) ønsker, at der afsættes yderligere 10 mio. kr. årligt til filmproduktion m.v. ud over det af kultur- og kommunikationsministeren i dette lovforslag foreslåede (jf. det som bilag optrykte økonomiske overslag). Den af flertallet foreslåede udvidelse af lovforslagets økonomiske rammer skal afholdes som ekstrabevilling på Kultur- og Kommunikationsministeriets budget.
 Kultur- og kommunikationsministeren opfordres til at afsætte 2 mio.
kr. årligt til Det Danske Filminstitut til en udvidelse af den gældende kopiordning, hvorefter der ud fra en kvalitetsvurdering ydes støtte til kopiering af film, idet der særligt tages hensyn til danske film.
 Flertallet ønsker endvidere, at der afsættes yderligere 1 mio. kr.
 årligt til Statens Filmcentral til kortfilmproduktion.
Et mindretal (Socialdemokratiets og Socialistisk Folkepartis medlemmer af udvalget) beklager, at det ikke har været muligt at finde flertal for en betragtelig udvidelse af Statens Filmcentrals muligheder for egenproduktion.
Statens Filmcentral spiller nemlig efter mindretallets mening en meget stor rolle for menneskers muligheder for at lære film at kende.
Den har gennem sin udlejning kontakt med hele landet, og filmudlejning foregår som en decentral proces, der både omfatter Filmcentralens kontorer i København og Århus og udlejning gennem amtscentraler og - endnu på forsøgsbasis - udlån gennem folkebiblioteker.
En udvidelse af bevillingerne til produktion af film, som ikke var afhængige af sponsorpenge, på 5 mio. kr. årligt ville have været en vigtig anerkendelse af Filmcentralens betydning.
Et mindretal (Socialdemokratiets og Socialistisk Folkepartis medlemmer af udvalget) indstiller lovforslaget til vedtagelse med de stillede ændringsforslag.
Et andet mindretal (Det Konservative Folkepartis, Venstres og Centrum-Demokraternes medlemmer af udvalget) indstiller lovforslaget til vedtagelse med de under nr. 3, 5 og 7 nævnte ændringsforslag.
Mindretallet er enig med flertallet i det hensigtsmæssige i flere midler til kopier med henblik på hurtigere at få dansk producerede film ud til provinsbiograferne.
Imidlertid erkender mindretallet de økonomiske begrænsninger, som også Kultur- og Kommunikationsministeriet er underlagt, hvorfor mindretallet i stedet for en særskilt ekstrabevilling til kopistøtte finder det rimeligt, at et tilsvarende beløb som foreslået af flertallet til kopistøtte tages inden for Filminstituttets eksisterende bevillinger, som jo med flertallets beslutning om at tage 5 mio. kr. ud af 50/50-ordningen er forøget med samme 5 mio. kr.
Et tredje mindretal (Det Radikale Venstres medlem af udvalget) indstiller lovforslaget til vedtagelse med de under 1 og 3-7 stillede ændringsforslag.
Et fjerde mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Det eneste fornuftige ville naturligvis være at ophæve filmloven, så det blev på producentens eget ansvar og risiko at lave film.
Ændringsforslag Til § 2 Af et flertal (S, SF og RV):
 1) I stk. 1, nr. 3, udgår ordene »i særlige tilfælde«.
 Af et mindretal (S og SF):
 2) Efter stk. 2 indsættes som nyt stykke:
» Stk. 3. Ud over den i stk. 2, nr. 3, nævnte støtte kan der  

 ydes et beløb til indretning eller modernisering af biografer, såfremt der af kommunen ydes et tilsvarende beløb.« Af et flertal (udvalget med undtagelse af FP):
Til § 3 3) I stk. 1, 2. pkt., ændres ordet »forslag« til:  

 »indstilling«.
(Vedtages ændringsforslaget, foretages tilsvarende ændring i § 5, stk. 1, § 7, stk. 1 og stk. 2, 1. pkt., § 8 (2 steder), § 10, stk. 1, 2. og 3. pkt., § 12, stk. 1, § 13, stk. 3, § 14, stk. 1 og 2, § 15 (2 steder), § 17, stk. 3, 1. og 2. pkt., § 17, stk. 4, og § 18).
Til § 6 Af et flertal (S, SF og RV):
 4) Stk. 3 affattes således:
» Stk. 3. Konsulenterne træffer hver for sig den kunstneriske afgørelse og afgiver indstilling til bestyrelsen om anvendelsen af de midler, som bestyrelsen stiller til rådighed for de formål, der er nævnt i § 2, stk. 1, nr. 1-2.« Af et flertal (udvalget med undtagelse af FP):
5) I stk. 4 ændres »filmproduktion« til: »halvdelen  

 af omkostningerne til produktion af spillefilm«.
 Af et flertal (S, SF og RV):
Ny paragraf 6) Efter § 6 indsættes som ny paragraf:
 » § 01. Filminstituttets bestyrelse ansætter 1  

 producerkonsulent.
 Stk. 2. Producerkonsulenten ansættes for indtil 3 år.
Stk. 3. Producerkonsulenten foretager den endelige kunstneriske og produktionsøkonomiske vurdering og afgiver forslaget til bestyrelsen om anvendelsen af de midler, som bestyrelsen stiller til rådighed for de formål, der er nævnt i § 2, stk. 1, nr. 3.
Stk. 4. Den i stk. 1 nævnte ordning med en producerkonsulent tages op til revision i folketingsåret 1990-91.« Af kultur- og kommunikationsministeren, tiltrådt af et flertal (udvalget med undtagelse af FP):
Til § 25 7) Stk. 1 affattes således:
»Loven træder i kraft den 1. august 1988.« Bemærkninger Til nr. 1 og 6 Ved ændringsforslagene indføres en forsøgsordning med en producerkonsulent.
Der afsættes 7 mio. kr. årligt til en uafhængig producent.
Til nr. 2 For at sikre, at der fortsat kan findes biografer også i de mindre byer, således at børn og voksne kan få mulighed for at opleve film uden for skolen, klubber og gennem tv-forevisning, bør kommuner og stat gå aktivt ind i renoveringen af de eksisterende små biografer.
Den mulighed, som Filminstituttet har for at yde hjælp til disse formål, er uhyre begrænset, og det har derfor forekommet forslagsstillerne vigtigt, at mulighederne udvides ved, at der fra statens side kan ydes 50 pct. refusion af de udgifter, som kommunerne påtager sig ved indretning eller modernisering af biografer.
Mindretallet finder, at der fra statslig side bør afsættes 2 mio. kr. til dette formål, og er indstillet på at afholde dette beløb som ekstrabevilling på Kultur- og Kommunikationsministeriets budget.
Til nr. 4 Flertallet er af den opfattelse, at den nugældende ordning fungerer tilfredsstillende, hvorefter det præciseres, at den endelige kunstneriske afgørelse foretages af konsulenterne.
Til nr. 5 Det bør fremgå direkte af lovens tekst, at den offentlige støtte til spillefilmproduktion udgør 50 pct. af de budgetterede produktionsomkostninger, dog maksimalt 3,5 mio. kr. pr. film.
Flertallet finder, at et beløb på 15 mio. kr. er tilstrækkeligt til, at forsøgsordningen kan fungere, hvilket indebærer, at 5 mio. kr. tilbageføres til den gældende ordning for lån til filmproduktion, der herefter kan fortsætte med uændret bevilling.
Til nr. 7 Det er hensigten med ændringsforslaget, at ikrafttrædelsestidspunktet for loven fastsættes således, at loven kan få virkning allerede for 1988.
Søren Hansen (S) Qvist Jørgensen (S) Jimmy Stahr (S) Tastesen (S) Birte Weiss (S) Ingerlise Koefoed (SF) fmd.
Birthe Hansen (SF) Stillinger (SF) Annelise Gotfredsen (KF) Connie Hedegaard (KF) Flemming Jensen (KF) Eva Møller (KF) Hans Jørgen Holm (V) Helge Sander (V) Arne Melchior (CD) Poulsgaard (FP) Bernhard Baunsgaard (RV) Partierne KRF og FK havde ikke medlemmer i udvalget.
Bilag Oversigt over årlige ekstrabevillinger som ønsket af flertallet (S, SF og RV) Endvidere mener flertallet, at bevillinger til forsøgsordningen med støtte til offentlig spillefilmproduktion (50/50-ordningen) bør udgøre 15 mio. kr., således at 5 mio. kr. tilbageføres til den gældende ordning for lån til filmproduktion.
