Betænkning afgivet af Udvalget for Udlændinge- og Integrationspolitik den 8. maj 2012 Betænkning over Forslag til folketingsbeslutning om inddragelse af forældremyndighedsindehaverens opholdstilladelse ved udsendelse af eget barn til genopdragelse i udlandet [af Martin Henriksen (DF) m.fl.] 1. Udvalgsarbejdet Beslutningsforslaget blev fremsat den 6. december 2011 og var til 1. behandling den 3. februar 2012. Beslutningsforslaget blev efter 1. behandling henvist til behandling i Udvalget for Udlændinge- og Integrationspolitik.
Møder Udvalget har behandlet beslutningsforslaget i 1 møde.
Spørgsmål Udvalget har stillet 5 spørgsmål til justitsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF) indstiller beslutningsforslaget til forkastelse.
Venstre og Det Konservative Folkepartis medlemmer af udvalget er overordnet set positivt indstillet over for beslutningsforslagets intention om at forhindre disse dybt skadelige genopdragelsesrejser.
De børn, som sendes af sted på genopdragelsesrejser, er meget svære at få tilbage i en fornuftig integrationsproces, og et manglende indgreb vil derfor også være et massivt svigt fra samfundets side.
Imidlertid giver beslutningsforslaget V og KF anledning til alvorlig tvivl om, hvilke internationale konventioner der påvirker Danmarks mulighed for at indføre en lovgivning, hvor forældres opholdstilladelse inddrages.
Dette bekræftes af Justitsministeriets vurdering af, at beslutningsforslaget kan være i konflikt med internationale konventioner.
V og KF mener, at dansk udlændinge- og integrationspolitik skal være i overensstemmelse med Danmarks internationale forpligtelser.
 Endelig er det V og KFs holdning, at der må tages initiativ til en undersøgelse af omfanget af genopdragelsesrejser, før beslutningsforslaget om inddragelse af forældremyndighedsindehaverens opholdstilladelse kan vedtages.
 V og KF kan derfor ikke støtte beslutningsforslaget.
 Et mindretal i udvalget (DF) indstiller beslutningsforslaget til vedtagelse uændret.
Dansk Folkepartis medlemmer af udvalget konstaterer at regeringen siden fremsættelsen og 1. behandling af dette beslutningsforslag har aftalt med Enhedslisten og Liberal Alliance at svække indsatsen mod genopdragelsesrejser.
Dette er sket med »Aftale om familiesammenføring med børn« af 9. februar 2012, som er udmøntet i lovforslag nr.
L 150. Dette er dybt beklageligt og skadeligt for Danmark.
DF agter dog at fastholde beslutningsforslaget.
Det er vigtigt at markere, at der er politikere i Folketinget, som vil slå hårdt ned på de familier, der sender deres børn på genopdragelsesrejse.
På den baggrund opfordrer DF Folketingets partier til at stemme for beslutningsforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Trine Bramsen (S) fmd.
Jacob Bjerregaard (S) Karen J.
Klint (S) Lennart Damsbo-Andersen (S) Maja Panduro (S) Ole Hækkerup (S) Sophie Hæstorp Andersen (S) Zenia Stampe (RV) Liv Holm Andersen (RV) Hans Vestager (RV) Karina Lorentzen Dehnhardt (SF) Anne Baastrup (SF) Johanne Schmidt-Nielsen (EL) Pernille Skipper (EL) Jørgen Arbo-Bæhr (EL) Gitte Lillelund Bech (V) Peter Christensen (V) Karen Ellemann (V) Michael Aastrup Jensen (V) Peter Juel Jensen (V) Karen Jespersen (V) Karsten Lauritzen (V) Inger Støjberg (V) Martin Henriksen (DF) Peter Skaarup (DF) nfmd.
Christian Langballe (DF) Marie Krarup (DF) Joachim B.
Olsen (LA) Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
