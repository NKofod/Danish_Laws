Bekendtgørelse om rådgivende interessentforum for Energinet I medfør af § 8, stk. 5, i lov om Energinet, jf. lovbekendtgørelse nr. 1161 af 5. august 2022, som ændret ved lov nr. 1594 af 28. december 2022, fastsættes:
Anvendelsesområde § 1. Klima-, energi- og forsyningsministeren nedsætter et rådgivende interessentforum, som skal understøtte driften af Energinet, jf. § 8 i lov om Energinet.
Medlemmer § 2. Det rådgivende interessentforum skal repræsentere et bredt udsnit af interessenter i Energinets virksomhed, og skal repræsentere de relevante aktører i el- og gassektoren.
 Stk. 2. Det rådgivende interessentforum skal samlet have indsigt i forbruger- og samfundsmæssige forhold, energiplanlægning, forskning og udvikling, samt miljø- og klimaspørgsmål og medvirke til at sikre en alsidig repræsentation af forskellige synspunkter og interesser i Energinet.
 § 3. Følgende organisationer kan udpege medlemmer, herunder suppleanter, til det rådgivende interessentforum:
1) 4 medlemmer samt suppleanter udpeges af Green Power Denmark, 2) 1 medlem samt suppleant udpeges af Dansk Gasteknisk Center, 3) 1 medlem samt suppleant udpeges af Biogas Danmark, 4) 1 medlem samt suppleant udpeges af Dansk Fjernvarme, 5) 1 medlem samt suppleant udpeges af Decentral Energi, 6) 1 medlem samt suppleant udpeges af Dansk Affaldsforening, 7) 1 medlem samt suppleant udpeges af De Frie Energiselskaber, 8) 1 medlem samt suppleant udpeges af Dansk Industri, 9) 1 medlem samt suppleant udpeges af Landbrug og Fødevarer, 10) 1 medlem samt suppleant udpeges af SMVdanmark, 11) 1 medlem samt suppleant udpeges af Forbrugerrådet TÆNK, 12) 1 medlem samt suppleant udpeges af Kommunernes Landsforening, 13) 1 medlem samt suppleant udpeges af Arbejderbevægelsens Erhvervsråd, 14) 1 medlem samt suppleant udpeges af Det Økonomiske Råds sekretariat, 15) 1 medlem samt suppleant udpeges af DTU (teknisk/miljømæssig/klimamæssig indsigt), 16) 1 medlem samt suppleant udpeges af Rektorkollegiet (teknisk/miljømæssig/klimamæssig indsigt), 17) 2 medlemmer samt suppleanter udpeges af Rektorkollegiet (økonomisk/samfundsfaglig/juridisk indsigt), 18) 1 medlem samt suppleant udpeges af CONCITO, 19) 1 medlem samt suppleant udpeges af Vedvarende Energi, 20) 1 medlem samt suppleant udpeges af Rådet for Grøn Omstilling, 21) 1 medlem samt suppleant udpeges af Brintbranchen, 22) 1 medlem samt suppleant udpeges af Dansk Erhverv, 23) 1 medlem samt suppleant udpeges af Dansk Solcelleforening, 24) 1 medlem samt suppleant udpeges af Evida, og 25) 1 medlem samt suppleant udpeges af Drivkraft Danmark.
Stk. 2. Medlemmerne af det rådgivende interessentforum udpeges af organisationer som nævnt i stk. 1, for en 4-årig periode.
Der er nedsat et interessentforum for perioden 2022-2025, og næste udpegningsperiode vil således være for 2026-2029. Dog vil nye organisationer, jf. stk. 1, nr. 21-25 have mulighed for at udpege medlem og suppleant pr. 1. januar 2023.
Stk. 3. Der er mulighed for udtræden og indtræden af medlemmer inden for udpegningsperioden.
Når et medlem eller suppleant udtræder udpeger den repræsenterede organisationen et nyt medlem.
 Stk. 4. Der kan ske genudpegning af medlemmer og suppleanter.
 § 4. Klima-, energi- og forsyningsministeren udpeger formanden for det rådgivende interessentforum, jf. lov om Energinet § 8, stk. 1, 2. pkt.
Godtgørelse og vederlag § 5. Medlemmer eller suppleanter af det rådgivende interessentforum modtager ikke vederlag, men er berettiget til godtgørelse for afholdte rejseomkostninger efter statens til enhver tid gældende regler.
 Stk. 2. Formanden for det rådgivende interessentforum modtager et vederlag på 35.000 kr. årligt.
Administrative bestemmelser § 6. Energinet er sekretariat for det rådgivende interessentforum.
 Stk. 2. Energinet afholder udgifter forbundet med interessentforummet, herunder vederlag til formanden, medlemmers og suppleanters godtgørelse for afholdte rejseomkostninger og udgifter til sekretariat, jf. § 5, stk. 1 og 2.
 § 7. Bekendtgørelsen træder i kraft den 1. januar 2023.
