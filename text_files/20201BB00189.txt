Fremsat den 3. marts 2021 af Morten Messerschmidt (DF), Liselott Blixt (DF), René Christensen (DF), Kristian Thulesen Dahl (DF), Pia Kjærsgaard (DF), Marie Krarup (DF) og Peter Skaarup (DF) Forslag til folketingsbeslutning om et loft over andelen af udlændinge på danske gymnasier Folketinget pålægger regeringen inden udgangen af indeværende folketingssamling at have indført en garanti for, at der ikke er mere end 30 pct. elever med udenlandsk baggrund på landets gymnasier.
Bemærkninger til forslaget Begrundelse Socialdemokratiet offentliggjorde i 2018 sit udlændingepolitiske udspil »Retfærdig og realistisk  en udlændingepolitik der samler Danmark«.
Udspillet skulle vise, at det var et nyt Socialdemokrati, der stillede sig et andet sted på den udlændingepolitiske dagsorden end der, hvor det parti, der havde tabt det foregående valg, stod.
Men det kræver mere end vinduesstaffage og paroler at sætte en ny kurs.
Det kræver handling  en villighed til at gå den vej, man prædiker.
Her har Socialdemokratiet til stor skuffelse for forslagsstillerne ikke leveret.
De gode intentioner i udspillet er for langt hovedpartens vedkommende ikke omsat til handling og konkrete initiativer.
Det virker, som om regeringen har behov for et kærligt skub i den rigtige retning.
Det vil forslagsstillerne gerne være behjælpelige med.
Socialdemokratiets udlændingeudspil I »Retfærdig og realistisk  en udlændingepolitik der samler Danmark« skriver Socialdemokratiet:
»Endvidere vil Socialdemokratiet sikre, at der heller ikke på gymnasier er mere end 30 pct. elever med udenlandsk baggrund.
Reglerne for elevfordeling på landets gymnasier skal ændres, så vi ikke længere har bestemte gymnasier, der næsten udelukkende består af elever med udenlandsk baggrund«.
 (»Retfærdig og realistisk  en udlændingepolitik, der samler Danmark«, Den nye frihedskamp, afsnit 4, side 38, 2018).
Regeringen leverer ikke Hvis regeringen virkelig ønsker at skabe en udlændingepolitik, der er »retfærdig og realistisk«, er det på høje tid, at reglerne for elevfordeling på landets gymnasier ændres.
Det er ikke holdbart, at der findes bestemte gymnasier, der næsten udelukkende består af elever med udenlandsk baggrund.
Tal fra Udlændinge- og Integrationsministeriet og Børne- og Undervisningsministeriet viser, at efterkommere og børn af efterkommere med ikkevestlig oprindelse oftere går på skoler, hvor over 30 pct. af eleverne har udenlandsk herkomst, sammenlignet med ikkevestlige indvandrere og børn med dansk oprindelse (»Analyse af børn af efterkommere med ikkevestlig oprindelse«, Udlændinge- og integrationsministeriet, december 2018).
Danske værdier skal være grundpillen i den almene dannelse, man får på danske gymnasier.
Når nogle gymnasier har meget store grupper af udlændinge med en anden værdimæssig baggrund, udfordrer det sammenhængskraften.
Det udfordrer grundlaget for den almindelige dannelse.
Kvoter er næppe løsningen på problemet.
Selv en lille utilpasset og udadreagerende gruppe kan ødelægge både undervisningen og trygheden på et gymnasium.
Men det siger sig selv, at en stor andel udlændinge er en udfordring i sig selv.
Regeringen bør som et absolut minimum levere og indføre et loft over udlændinge på alle danske gymnasier.
Folketinget bør derfor pålægge regeringen inden udgangen af indeværende folketingssamling at gennemføre sit eget forslag om en garanti for, at der ikke er mere end 30 pct. elever med udenlandsk baggrund på landets gymnasier.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om et loft over andelen af udlændinge på danske gymnasier.
(Beslutningsforslag nr.
B 189) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
