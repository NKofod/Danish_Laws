Andelsforening, ophørsbeskatning ved  

 overgang fra kooperationsbeskatning.
Bindende forhåndsbesked A A.m.b.a. i likvidations klage vedrører Ligningsrådets  

 afgørelse af 18. august 2000 i henhold til skattestyrelseslovens  

 kapitel 2 A om bindende forhåndsbesked for så vidt angår  

 besvarelsen af spørgsmålene 1.a. - 1.c. og 3.
 Spørgsmålene til Ligningsrådet var følgende:
1.a.
Kan det bekræftes, at skatten efter selskabsskattelovens § 5 B,  

 stk. 4 til enhver tid først indtræder ved udlodning m.v. og  

 maksimeres til halvdelen af det udlodningsbeløb, der er til  

 rådighed i andelsforeningen for en given udlodning, hvorved medlemmerne  

 modtager halvdelen af udlodningen og resten indbetales sammen med  

 andelsforenings skat? 1.b.
Forudsættes spørgsmål 1.a. besvaret  

 bekræftende, bedes tilkendegivet om man herefter er enig i, at det  

 forhold, at formuen på et givet udlodningstidspunkt er mindre end den  

 efter selskabsskattelovens § 5 B, stk. 3 opgjorte, ikke begrænser  

 muligheden i selskabet for at foretage løbende udlodninger.
1.c.
Kan det herefter bekræftes, at skatten efter  

 selskabsskattelovens § 5 B, stk. 4 ikke er endeligt opgjort, aktuel  

 gæld, svarende til halvdelen af den formue, som beregnes efter  

 selskabsskattelovens § 5 B, stk. 3, og at den derfor aldrig vil kunne  

 medføre en situation, hvor der ikke kan udloddes til medlemmerne,  

 når der i øvrigt er en positiv kapital i selskabet? 2. ... (udelades) ...
 3. Idet spørgsmål 1.c. forudsættes besvaret  

 bekræftende anmodes det specifikt for den nedenfor beskrevne  

 likvidationssituation tilkendegivet, hvorvidt det kan bekræftes, at  

 udlodning af andelsforeningens tilbageværende kapital - ud over den  

 indskudte kapital - i forbindelse med den endelige likvidation højst  

 udløser en beskatning på 50 % af den tilbageværende  

 kapital hos foreningen, jf. selskabsskattelovens § 5 B, stk. 4, sammenholdt  

 med samme lovs § 19, stk. 2.
 Ligningsrådet besvarede spørgsmålene således:
Ad 1.a.
Nej.
Ad 1.b.
Bortfalder.
Ad 1.c.
Nej.
 Ad 3. Bortfalder.
Det er oplyst, at foreningen forud for 1995 blev beskattet som kooperativ  

 salgsforening inden for blomster og grønt jf. selskabsskattelovens §  

 1, stk. 1, nr. 3, og at foreningen i 1995 overgik til beskatning efter  

 selskabsskattelovens § 1, stk. 1, nr. 4, idet det ikke havde været  

 muligt at fastholde en tilstrækkelig stor omsætning med  

 medlemmerne.
I forbindelse med denne overgang blev der foretaget en  

 opgørelse af formue efter selskabsskattelovens § 5 B, stk. 3. Formuen  

 blev på dette tidspunkt opgjort til 23.019.610 kr. ekskl. indskud.
I 1998 afviklede foreningen sin salgsforretning, der blev solgt til  

 henholdsvis B og C med overtagelse pr. 1.1.1999. Samtidig kunne det  

 konstateres, at formuen var reduceret til ca. 11 mio. kr.
Formuens  

 formindskelse skyldes løbende driftstab i både foreningen og  

 foreningens datterselskab i de senere år.
 Foreningen er trådt i likvidation pr. 1.1.1999.
Ligningsrådet har henvist til SEL § 5 B, stk. 3, hvoraf det  

 fremgår, at der ved overgang fra kooperationsbeskatning til  

 selskabsbeskatning skal ske en opgørelse af den formue, der er  

 opsamlet i foreningen, mens den har været beskattet efter SEL § 1, stk.  

 1, nr. 3, og at beløbet skal selvangives for overgangsåret.
Af  

 SEL § 5 B, stk. 4 fremgår, at det opgjorte beløb er  

 skattepligtig indkomst for foreningen, men at beskatningen først  

 indtræder i takt med, at der foretages udlodninger.
Der er videre  

 henvist til, at det af bemærkningerne til § 5 B i lovforslag L 46,  

 fremsat den 27.10.1993, fremgår, at der ved denne overgangsbeskatning  

 gøres op med den formue, der er opsamlet under andelsbeskatningen,  

 således at der sker en fastholdelse af beskatningen af den formue, som  

 andelsselskabet har oparbejdet under andelsbeskatningen.
Der er videre  

 henvist til betænkning nr. 1244/december 1992 fra udvalget til  

 undersøgelse af eventuelle misbrugsmuligheder ved andelsbeskatning,  

 hvor der s. 82 bl.a. er anført følgende: "Uanset at omdannelsen  

 til aktieselskab sker gradvist, vil modellen ikke indebære en  

 hårdere beskatning, idet det skattepligtige beløb allerede  

 opgøres ved andelsselskabets første overgang til  

 selskabsbeskatning." Det er herefter Ligningsrådets opfattelse, at  

 opgørelsen af det skattepligtige beløb efter  

 selskabsskattelovens § 5 B, stk. 4, sker ved overgang til selskabsbeskatning,  

 her i 1995, og at skattebetalingen således ikke kan maksimeres til  

 halvdelen af det beløb, der er til rådighed i andelsforeningen.  

 Beskatningen af beløbet sker dog først i takt med udlodningen,  

 jf.
SEL § 5 B, stk. 4. Spørgsmål 1.a. er derfor besvaret  

 benægtende.
 Under henvisning til besvarelsen af spørgsmål 1.a. har  

 Ligningsrådet videre fundet vedrørende spørgsmål  

 1.c., at det efter SEL § 5 B, stk. 3, opgjorte selvangivne beløb er en  

 endeligt opgjort gæld for foreningen, således at der ved  

 likvidation kan opstå den situation, at der ikke kan ske udlodning til  

 medlemmerne, hvis der ikke er tilstrækkelig kapital i foreningen til at  

 dække skatten.
 Da spørgsmålene 1.b. og 3 forudsætter  

 spørgsmål 1.c. besvaret bekræftende, bortfaldt disse  

 spørgsmål.
Foreningens revisor har nedlagt påstand om, at besvarelsen af  

 spørgsmålene 1.a., 1.b., 1.c. og 3 ændres, således  

 at spørgsmålene besvares bekræftende.
Det er til  

 støtte herfor bl.a. anført, at der ved SEL § 5 B, stk. 3 og  

 stk. 4 fra lovgivers side er lagt op til en beskatning i forbindelse med  

 overgang fra den lempeligere kooperationsbeskatning til almindelig  

 selskabsbeskatning.
Man har imidlertid valgt en løsning, hvor  

 beskatningen efter ordlyden i stk. 4 først "indtræder i takt  

 med, at ... foreningen efter overgangen foretager udlodninger som  

 nævnt i ligningslovens § 16 A, foretager udlodning af  

 likvidationsprovenu i det kalenderår, hvori ... foreningen endeligt  

 opløses, eller betaler for erhvervelse af egne udstedte  

 andelsbeviser." Der er således ikke tale om en forfalden skat, der  

 opgøres ved overgangen til selskabsbeskattet forening, og som der ydes  

 henstand med.
Det må antages, at havde en sådan løsning  

 med forfalden skat været valgt, vil den være prohibitiv for den  

 videre drift af den pågældende virksomhed.
Derimod har man valgt  

 at knytte beskatningen snævert sammen med udlodninger fra foreningen -  

 hvilket jo også er grundideen i kooperationsbeskatningen - uanset under  

 hvilken form udlodningen sker.
Den i loven valgte ordning betyder, at  

 virksomheden i den fortsatte drift vil kunne tabe hele kapitalen i  

 tilfælde af underskud.
Dette svarer til, hvad der ville gælde,  

 såfremt virksomheden havde fortsat driften under  

 kooperationsbeskatning.
Også her ville formuen kunne forbruges i  

 driften, og beskatningen ville være afhængig af, hvad der  

 herefter kunne udloddes til andelshaverne.
Skatten ville blot påhvile  

 andelshaverne og ikke foreningen.
Det forekommer vanskeligt at finde en  

 begrundelse for, at der opstår en endelig skat i overgangssituationen,  

 der skulle være tilsikret skattemyndighederne, f.eks. blot fordi  

 omsætningsforholdene betinger overgang til en anden beskatningsform,  

 når i øvrigt den juridiske identitet bevares, og forarbejderne  

 til SEL § 5 B støtter heller ikke en sådan opfattelse.
Det er videre bl.a. henvist til, at det af forarbejderne bl.a.  

 fremgår, at : "Skattepligten af det opgjorte beløb  

 indtræder imidlertid ikke ved omdannelsen, men derimod i forbindelse  

 med udlodninger, herunder likvidationsudlodninger, der foretages  

 herefter." Dette citat kan tages til indtægt for, at der ikke ved  

 opgørelsen af den særlige overgangsformue opstår en skat,  

 for hvilken der blot gives henstand.
Skatten, der skal betales,  

 udløses af en udlodning, og skatten kan derfor ikke blive  

 større end den aktuelle udlodning kan begrunde, nemlig halvdelen af  

 beløbet, selskabet har til rådighed herfor.
Selskabets kan  

 også have tab formue, og udlodning kan da kun ske i et mindre omfang  

 end det grundlag, der fremkom ved den beregnede overgangsformue.
Da skatten  

 kun udløses "i takt med" udlodningen, vil der derfor ikke tilfalde  

 skattemyndighederne en skat, der svarer til 50 % af det oprindeligt beregnede  

 grundlag, men kun i forhold til den formue, der er i behold.
Denne situation  

 er identisk med situationen for et kooperativt beskattet foretagende.
Her  

 udløses heller ikke skat udover, hvad en udlodning begrunder.
Repræsentanten har yderligere bl.a. anført, at udgangspunktet  

 i sagen har været, at andelsforeningens skattebyrde ved udlodning ikke  

 er en aktuel skatteforpligtelse før udlodning er vedtaget af  

 andelsforeningen.
For at beregne skatten ved en udlodning må man derfor  

 reelt se på hele formuen i foreningen, idet der samtidigt med  

 udlodningen skal reserveres et tilsvarende beløb til skatten.
Dette  

 har bragt ham frem til den formulering, der er anvendt i  

 spørgsmål 1a, bl.a. for at nå det resultat, som lovgiver  

 har ønsket med bestemmelsen.
Omsættes spørgsmål 1 a  

 til andelsforeningens tal, må det indebære følgende:
"Formuen udgør uden hensyn til skattebyrden ved en eventuel  

 udlodning ca. 11 mill. kr., hvilket i princippet er det beløb, der er  

 til rådighed for medlemmerne til udlodninger.
I forbindelse med en  

 lukning af foretagendet er dette beløb, der skal tages stilling til.  

 Der må imidlertid reserveres/hensættes halvdelen af formuen,  

 nemlig 5,5 mill. kr. til andelsforeningens skat, der aktualiseres, når  

 der ønskes udbetalt medlemmerne 5,5 mill. kr., hvorefter hele formuen  

 er fordelt." Det er dette talmæssige resultat af spørgsmål 1 a, der  

 ønskes bekræftet.
Told- og Skattestyrelsen har under sagens behandling for Landsskatteretten  

 bl.a. udtalt, at afgørelser over bindende forhåndsbesked kan  

 påklages til Landsskatteretten efter de almindelige regler, der  

 gælder for klage til Landsskatteretten, jf. skattestyrelseslovens  

 kapitel 3. Det fremgår af skattestyrelseslovens § 23, at  

 Landsskatteretten skal påkende klager over afgørelser af  

 spørgsmål om bindende forhåndsbesked.
Ligningsrådet  

 har imidlertid ikke taget stilling til spørgsmål 1.b. og 3, der  

 var bortfaldet som følge af besvarelsen af de andre  

 spørgsmål.
Told- og Skattestyrelsen finder herefter, at  

 Landsskatteretten ikke har den fornødne kompetence til at tage  

 stilling til spørgsmål 1.b. og 3.
 Landsskatteretten skal udtale:
 Ved foreningens overgang til skattepligt efter SEL § 1, stk. 1, nr. 4,  

 blev der foretaget en opgørelse af den daværende formue efter  

 reglerne i SEL § 5 B, stk. 3, og det i denne forbindelse opgjorte  

 beløb er skattepligtigt for foreningen, idet dog beskatningen af det  

 efter stk. 3 opgjorte beløb først indtræder i takt med,  

 at foreningen foretager udlodninger af formuen til medlemmerne, jf. stk. 4.
Ved en eventuel udlodning af foreningens formue i forbindelse med den  

 igangværende likvidation vil der således indtræde  

 skattepligt af et til udlodningerne svarende beløb, jf. stk. 4, 2.  

 pkt.
I det omfang, der ikke sker udlodninger svarende til det i 1995 efter  

 stk. 3 opgjorte beløb, indtræder der ikke skattepligt af dette  

 beløb.
Idet retten må forstå spørgsmål 1.a.  

 således, at det vedrører beløb, som foreningen har  

 vedtaget at udlodde til medlemmerne, vil Ligningsrådets besvarelse  

 herefter være at ændre, således at det besvares  

 bekræftende.
Efter skattestyrelseslovens § 20 A kan enhver, for hvem det skønnes  

 at være af væsentlig betydning, hos Ligningsrådet få  

 et bindende svar på spørgsmål om den skattemæssige  

 virkning af en påtænkt disposition.
Ved den påklagede  

 bindende forhåndsbesked blev der stillet i alt 5  

 spørgsmål, og Ligningsrådet afviste ikke at besvare nogen  

 af de stillede spørgsmål, men 2 af spørgsmålene,  

 spørgsmålene 1.b. og 3, bortfaldt efter deres formulering, idet  

 de forudsatte at 2 andre spørgsmål, henholdsvis  

 spørgsmålene 1.a. og 1.c., var besvaret bekræftende.
Da Landsskatteretten ændrer besvarelsen af spørgsmål  

 1.a., således at dette spørgsmål besvares  

 bekræftende, følger det af formuleringen af  

 spørgsmål 1.b., at dette spørgsmål ikke falder  

 bort, men skal besvares.
Det bemærkes, at der ikke herved er sket nogen  

 ændring af formuleringen af de til Ligningsrådet stillede  

 spørgsmål eller af de for Ligningsrådet foreliggende  

 faktiske oplysninger, samt at der er en sådan tæt forbindelse  

 mellem indholdet af spørgsmålene 1.a. og 1.b., at der ikke ses  

 at være noget til hinder for, at Landsskatteretten tager stilling til  

 besvarelsen af spørgsmål 1.b.
Retten finder videre, at spørgsmål 1.b. skal besvares  

 bekræftende, idet det forhold, at formuen på et givet  

 udlodningstidspunkt er mindre end den efter § 5 B, stk. 3 opgjorte formue,  

 ikke kan begrænse et selskabs muligheder for at foretage løbende  

 udlodning.
Der er herved bl.a. henset til, at i og med at skattepligten af  

 det efter § 5 B, stk. 3 opgjorte beløb ikke indtræder,  

 førend der foretages en udlodning, og dermed ikke med et større  

 beløb end 50 % af den foretagne udlodning, jf.
SEL § 19, stk. 2,  

 påhviler der ikke selskabet nogen aktuel forpligtelse til at betale  

 skatten af noget beløb udover det omfang, hvormed der foretages en  

 udlodning.
Uanset, at skatten efter § 5 B er endeligt opgjort ved den i 1995 efter  

 stk. 3 foretagne opgørelse, finder retten videre, at  

 Ligningsrådets besvarelse af spørgsmål 1.c. skal  

 ændres, således at det besvares bekræftende.
Der er herved  

 henset til, at skatten efter § 5 B, stk. 4 ikke er en aktuel gæld,  

 således at opgørelsen af skatten ved den i 1995 foretagne  

 opgørelse ikke er til hinder for, at der sker udlodning af en positiv  

 kapital til medlemmerne.
 Spørgsmål 3 bortfalder herefter ikke, og retten finder, at  

 der er en sådan tæt forbindelse mellem indholdet af  

 spørgsmålene 1.c. og 3, at der ikke ses at være noget til  

 hinder for, at Landsskatteretten tager stilling til besvarelsen af  

 spørgsmål 3.
 Retten skal henvise til § 5 B, stk. 4, 3. pkt., hvoraf fremgår, at  

 udlodninger m.v., der foretages efter overgangen, i første række  

 anses at hidrøre fra det efter stk. 3 opgjorte beløb.  

 Udlodningen af andelsforeningens tilbageværende kapital i forbindelse  

 med den endelige likvidation vil således udløse en beskatning  

 på 50 % af den tilbageværende kapital hos foreningen uden fradrag  

 for foreningens indskudte kapital, jf. § 5 B, stk. 4 og § 19, stk. 2.  

 Spørgsmål 3 kan således ikke besvares bekræftende,  

 da det efter sin formulering forudsætter, at der ved opgørelsen  

 af beløb til beskatning skal foretages fradrag for foreningens  

 indskudte kapital.
