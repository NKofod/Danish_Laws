Nr LSF 36 Forslag til Lov om ændring af lov om erhvervsfremme (Etablering og drift  

 af innovationsmiljøer m.v.) Fremsat af erhvervsministeren (Bjørn Westh fg.) den 23. oktober 1997 Vedtaget ved tredjebehandling den 18. december 1997 Lov nr. 1085 af 29/12/1997 § 1 I lov om erhvervsfremme, jf. lovbekendtgørelse nr. 323 af 25. april 1996,  

 som ændret ved § 12 i lov nr. 1202 af 27. december 1996, foretages følgende  

 ændringer:
 1. Efter § 9 indsættes:
»§ 9 a.
Erhvervsministeren kan godkende en række  

 innovationsmiljøer med henblik på at fremme samspillet mellem det offentlige  

 videnssystem, nye innovative virksomheder, etablerede virksomheder og  

 kapitalkilder.
 Stk. 2. Erhvervsministeren kan inden for en bevilling, der  

 fastsættes på de årlige finanslove, helt eller delvis finansiere etableringen  

 og driften af godkendte innovationsmiljøer.
Stk. 3. Et innovationsmiljø skal for at blive godkendt råde over  

 faciliteter, kompetencer og kvalifikationer, der kan fremme nye innovative  

 virksomheder med henblik på at udvikle og kommercialisere nye service- og  

 produktideer.
For at et innovationsmiljø kan godkendes, skal stifterne  

 opfylde følgende krav:
 1) Stifterne skal have evne til og erfaring med at fremme udvikling af nye  

 service- og produktideer samt start af nye virksomheder gennem rådgivning og  

 formidling af uddannelse, viden og kapital.
 2) Stifterne skal råde over fysiske og administrative faciliteter i  

 tilknytning til et vidensmiljø.
 3) Stifterne skal have samarbejdsaftaler med relevante højere  

 læreanstalter, forskningsinstitutioner, uddannelsesinstitutioner eller  

 lignende samt kapitalkilder og etablerede virksomheder.
 4) Stifternes egen virksomhed skal over en flerårig periode have udvist et  

 tilfredsstillende resultat af den ordinære drift, ligesom virksomheden skal  

 have en soliditet og en egenkapital, der står i rimeligt forhold til  

 virksomhedens forretningsgrundlag.
 5) Stifterne må ikke have ubetalt forfalden gæld til det offentlige, der  

 overstiger 50.000 kr.
 Stk. 4. Et innovationsmiljø skal være et aktieselskab, hvis  

 hovedformål er at beskæftige sig med aktiviteter, som knytter sig til  

 udvikling af nye service- og produktideer frem mod en kommerciel udnyttelse.
 Stk. 5. Erhvervsministeren kan i særlige tilfælde godkende  

 innovationsmiljøer, der ikke er oprettet som aktieselskaber.
 Stk. 6. Et godkendt innovationsmiljø skal meddele  

 erhvervsministeren ændringer i forhold, der ligger til grund for godkendelsen  

 og medfinansieringen af innovationsmiljøet.
 Stk. 7. Erhvervsministeren fastsætter nærmere regler for  

 etableringen og videreførelsen af godkendte innovationsmiljøer.
§ 9 b.
Innovationsmiljøerne kan inden for en ramme, der fastsættes  

 på de årlige finanslove, tildele forprojektkapital til personer og  

 virksomheder, der har service- og produktideer med nyhedsværdi og kommercielt  

 perspektiv.
 Stk. 2. Innovationsmiljøernes afgørelser kan ikke indbringes for  

 en administrativ myndighed.
 Stk. 3. Forvaltningsloven finder anvendelse på den virksomhed, der  

 udøves af godkendte innovationsmiljøer i forbindelse med afgørelser om  

 tildeling af forprojektkapital.
 Stk. 4 . Innovationsmiljøet er ansvarligt for, at  

 forprojektkapitalen og anden offentlig medfinansiering anvendes i  

 overensstemmelse med reglerne, jf. stk. 5.
 Stk. 5. Erhvervsministeren fastsætter nærmere regler vedrørende  

 anvendelsen af den statslige forprojektkapital og innovationsmiljøernes  

 sagsbehandling.
§ 9 c.
Erhvervsministeren kan af innovationsmiljøerne kræve  

 meddelt alle oplysninger, som er nødvendige for tilsynet med  

 innovationsmiljøernes virksomhed i henhold til §§ 9 a og 9 b.
 Stk. 2. Erhvervsministeren kan tilbagekalde godkendelsen af et  

 innovationsmiljø, hvis de forudsætninger, der lå til grund for godkendelsen  

 af innovationsmiljøet, ikke længere er til stede, eller i tilfælde af grov  

 eller gentagen overtrædelse af reglerne om anvendelse af de offentlige midler  

 eller sagsbehandling.
Stk. 3. Erhvervsministeren fastsætter nærmere regler for tilsynet  

 med innovationsmiljøerne.« 2. Efter § 13 b indsættes:
 »§ 13 c . Erhvervsministeren fastsætter regler for  

 administration, regnskab og revision samt kontrol og tilsyn med de  

 foranstaltninger, hvortil der ydes midler efter denne lovs §§ 3, 9 a og 9 b,  

 og hvorledes foranstaltningerne administreres.
 Stk. 2. Erhvervsministeren kan fra personer og virksomheder, der  

 ydes midler til efter denne lovs §§ 3, 9 a og 9 b, kræve alle oplysninger og  

 regnskaber, som skønnes nødvendige for administrationen m.v. som nævnt i stk.  

 1. Regnskaber omfatter årsregnskaber med eventuelle koncernregnskaber og  

 årsberetninger, periode- og delregnskaber samt relevant regnskabsmateriale,  

 herunder bogføringsmateriale, ledelsens protokoller og lignende materiale,  

 revisors protokoller og beretninger m.v. samt andet materiale og oplysninger,  

 som skønnes af betydning for udførelsen af kontrol og tilsyn.
Stk. 3. Erhvervsministeren kan efter aftale med finansministeren  

 bemyndige Hypotekbanken til at træffe afgørelser efter nærmere fastsatte  

 regler i forbindelse med administrationen af ydelse af midler efter denne  

 lovs §§ 3, 9 a og 9 b.« 3. § 14, stk. 1, affattes således:
»Medmindre højere straf er forskyldt efter anden lovgivning, straffes  

 med bøde den, der i forbindelse med en ansøgning 1) afgiver urigtige eller vildledende oplysninger, 2) fortier oplysninger af betydning for en sags afgørelse eller 3) undlader at give oplysninger m.v. efter § 13 c, stk. 2.« 4. § 14, stk. 3, affattes således:
»Stk. 3. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.« 5. § 16, stk. 4, affattes således:
»Stk. 4. Henlægger erhvervsministeren sine beføjelser efter  

 §§ 9 a-9 c samt §§10-12 til Erhvervsfremme Styrelsen, kan ministeren  

 fastsætte regler om klageadgangen, herunder at afgørelser ikke kan indbringes  

 for højere administrativ myndighed.« § 2 Erhvervsministeren fastsætter tidspunktet for lovens ikrafttræden.
§ 3 Loven gælder ikke for Færøerne og Grønland, men kan ved kgl. anordning  

 sættes i kraft for disse landsdele med de afvigelser, som de særlige færøske  

 og grønlandske forhold tilsiger.
Oprindeligt fremsat forslag § 1 I lov om erhvervsfremme, jf. lovbekendtgørelse nr. 323 af 25. april 1996,  

 som ændret ved § 12 i lov nr. 1202 af 27. december 1996, foretages følgende  

 ændringer:
 1. Efter § 9 indsættes:
» 9 a.
Erhvervsministeren kan godkende en række  

 innovationsmiljøer med henblik på at fremme samspillet mellem det offentlige  

 videnssystem, nye innovative virksomheder, etablerede virksomheder og  

 kapitalkilder.
 Stk. 2. Erhvervsministeren kan inden for en bevilling, der  

 fastsættes på de årlige finanslove, helt eller delvist finansiere  

 etableringen og driften af godkendte innovationsmiljøer.
Stk. 3. Et innovationsmiljø skal for at blive godkendt råde over  

 faciliteter, kompetencer og kvalifikationer, der kan fremme nye innovative  

 virksomheder med henblik på at udvikle og kommercialisere nye service- og  

 produktideer.
For at et innovationsmiljø kan godkendes, skal stifterne  

 opfylde følgende krav 1) stifterne skal have evne til og erfaring med at fremme udvikling af nye  

 service- og produktideer samt start af nye virksomheder gennem rådgivning og  

 formidling af uddannelse, viden og kapital, 2) stifterne skal råde over fysiske og administrative faciliteter i  

 tilknytning til et vidensmiljø, 3) stifterne skal have samarbejdsaftaler med relevante højere  

 læreanstalter, forskningsinstitutioner, uddannelsesinstitutioner eller  

 lignende samt kapitalkilder og etablerede virksomheder, 4) stifternes egen virksomhed skal over en flerårig periode have udvist et  

 tilfredsstillende resultat af den ordinære drift, ligesom virksomheden skal  

 have en soliditet og en egenkapital, der står i rimeligt forhold til  

 virksomhedens forretningsgrundlag, og 5) stifterne må ikke have ubetalt forfalden gæld til det offentlige, der  

 overstiger 50.000 kr.
 Stk. 4. Et innovationsmiljø skal være et aktieselskab, hvis  

 hovedformål er at beskæftige sig med aktiviteter, som knytter sig til  

 udvikling af nye service- og produktideer frem mod en kommerciel udnyttelse.
 Stk. 5. Erhvervsministeren kan i særlige tilfælde godkende  

 innovationsmiljøer, der ikke er oprettet som aktieselskaber.
 Stk. 6. Et godkendt innovationsmiljø skal meddele  

 erhvervsministeren ændringer i forhold, der ligger til grund for godkendelsen  

 og medfinansieringen af innovationsmiljøet.
 Stk. 7. Erhvervsministeren fastsætter nærmere regler for  

 etableringen og videreførelsen af godkendte innovationsmiljøer.
§ 9 b.
Innovationsmiljøerne kan inden for en ramme, der fastsættes  

 på de årlige finanslove, tildele forprojektkapital til personer og  

 virksomheder, der har service- og produktideer med nyhedsværdi og kommercielt  

 perspektiv.
 Stk. 2. Innovationsmiljøernes afgørelser kan ikke indbringes for  

 en administrativ myndighed.
 Stk. 3. Forvaltningsloven finder anvendelse på den virksomhed, der  

 udøves af godkendte innovationsmiljøer i forbindelse med afgørelser om  

 tildeling af forprojektkapital.
 Stk. 4 . Innovationsmiljøet er ansvarligt for, at  

 forprojektkapitalen og anden offentlig medfinansiering anvendes i  

 overensstemmelse med reglerne, jf. stk. 5.
 Stk. 5. Erhvervsministeren fastsætter nærmere regler vedrørende  

 anvendelsen af den statslige forprojektkapital og innovationsmiljøernes  

 sagsbehandling.
§ 9 c.
Erhvervsministeren kan af innovationsmiljøerne kræve  

 meddelt alle oplysninger, som er nødvendige for tilsynet med  

 innovationsmiljøernes virksomhed i henhold til §§ 9 a og 9 b.
 Stk. 2. Erhvervsministeren kan tilbagekalde godkendelsen af et  

 innovationsmiljø, hvis de forudsætninger, der lå til grund for godkendelsen  

 af innovationsmiljøet, ikke længere er til stede, eller i tilfælde af grov  

 eller gentagen overtrædelse af reglerne om anvendelse af de offentlige midler  

 eller sagsbehandling.
Stk. 3. Erhvervsministeren fastsætter nærmere regler for tilsynet  

 med innovationsmiljøerne. » 2. Efter § 13 b indsættes:
 » § 13 c . Erhvervsministeren fastsætter  

 regler for administration, regnskab og revision samt kontrol og tilsyn med de  

 foranstaltninger, hvortil der ydes midler efter denne lovs § 3 og §§ 9 a-b,  

 og hvorledes foranstaltningerne administreres.
 Stk. 2. Erhvervsministeren kan fra personer og virksomheder, der  

 ydes midler til efter denne lovs §§ 3 og 9 a-b, kræve alle oplysninger og  

 regnskaber, som skønnes nødvendige for administrationen m.v. som nævnt i stk.  

 1. Regnskaber omfatter årsregnskaber med eventuelle koncernregnskaber og  

 årsberetninger, periode- og delregnskaber samt relevant regnskabsmateriale,  

 herunder bogføringsmateriale, ledelsens protokoller og lignende materiale,  

 revisors protokoller og beretninger m.v., samt andet materiale og  

 oplysninger, som skønnes af betydning for udførelsen af kontrol og tilsyn.
Stk. 3. Erhvervsministeren kan efter aftale med finansministeren  

 bemyndige Hypotekbanken til at træffe afgørelser efter nærmere fastsatte  

 regler i forbindelse med administrationen af ydelse af midler efter denne  

 lovs §§ 3 og 9 a-b.« 3. § 14, stk. 1, affattes således :
»Med mindre højere straf er forskyldt efter anden lovgivning,  

 straffes med bøde den, der i forbindelse med en ansøgning 1) afgiver urigtige eller vildledende oplysninger, 2) fortier oplysninger af betydning for en sags afgørelse eller 3) undlader at give oplysninger mv. efter § 13 c, stk. 2.« 4. § 14, stk. 3, affattes således:
»Stk. 3. Der kan pålægges selskaber mv. (juridiske personer)  

 strafansvar efter reglerne i straffelovens 5. kapitel.« 5. § 16, stk. 4, affattes således:
»Stk. 4. Henlægger erhvervsministeren sine beføjelser efter  

 §§ 9 a-9 c samt §§10-12 til Erhvervsfremme Styrelsen, kan ministeren  

 fastsætte regler om klageadgangen, herunder at afgørelser ikke kan indbringes  

 for højere administrativ myndighed.« § 2 Erhvervsministeren fastsætter tidspunktet for lovens ikrafttræden.
§ 3 Loven gælder ikke for Færøerne og Grønland, men kan ved kgl. anordning  

 sættes i kraft for disse landsdele med de afvigelser, som de særlige færøske  

 og grønlandske forhold tilsiger.
Bemærkninger til forslaget Almindelige bemærkninger 1. Baggrund Med tiltrædelsen af aktstykke nr. 236 af 21. maj 1997 har Folketingets  

 Finansudvalg afsat midler til en række initiativer, der styrker  

 rammebetingelserne for nye og mindre virksomheder.
Initiativerne er led i den  

 fornyelse af erhvervspolitikken for nye og mindre virksomheder, der blev  

 indledt med nedsættelsen af Iværksætterudvalget i 1995 og regeringens  

 »handlingsplan for en ny iværksætterpolitik« fra foråret 1996.
 Blandt de nye initiativer, som er beskrevet i Erhvervsministeriets  

 publikation »Bedre vilkår for nye virksomheder«, er initiativet  

 »medfinansiering af innovationsmiljøer«.
 Hensigten med dette initiativ er at etablere en række innovationsmiljøer i  

 tilknytning til højere læreanstalter og lignende vidensinstitutioner, som kan  

 fremme samspillet mellem det offentlige videnssystem og erhvervslivet, og  

 bistå innovative iværksættere, nye virksomheder, forskere og studerende (i  

 det følgende kaldet entrepreneurer) i udviklingen af nye ideer, opfindelser  

 og forskningsresultater frem mod kommerciel udnyttelse.
Initiativet skal ses i lyset af, at globaliseringen og den teknologiske  

 udvikling i de kommende år vil vende op og ned på kendte produktions- og  

 konkurrencevilkår.
Produkternes levetid bliver kortere, og stadig flere lande  

 kan fremstille højteknologiske produkter billigt.
Danmarks position i den  

 globaliserede økonomi vil bl.a. afhænge af, at danske virksomheder er  

 konkurrencedygtige på de vidensintensive områder.
Det er derfor nødvendigt  

 med flere virksomheder, som baserer sig på en kommerciel udnyttelse af nye  

 service- og produktideer og ekspertise fra det offentlige videnssystem.  

 Succesfulde innovationer kræver samtidig viden om de teknologiske og  

 markedsmæssige muligheder.
Denne kombination af viden kan findes i samspillet  

 mellem det offentlige videnssystem og erhvervslivet.
I dette grænseområde er  

 det muligt at opnå en synergi mellem forskningskompetencer og  

 markedsorienterede innovationer med nye virksomheder, øget vækst og  

 beskæftigelse til følge.
Der har de senere år været en voksende kontakt mellem de højere  

 læreanstalter og virksomhederne.
Bl.a. i tilknytning til forskerparkerne,  

 hvor forskningsbaserede virksomheder kan etablere sig i fysisk tilknytning  

 til forskningsmiljøerne.
Folketinget har med aktstykke nr. 236 besluttet at  

 bygge videre på disse erfaringer, styrke dette samspil yderligere og at  

 forbedre entrepreneurernes finansieringsmuligheder.
Dette sker for at fremme  

 tilgangen af nye innovative virksomheder og for at udnytte det offentliges  

 viden bedre i erhvervsmæssig øjemed.
2. Lovforslagets indhold Med lov om erhvervsfremme blev der i 1990 indført en overordnet ramme for  

 erhvervsfremmeordninger.
Formålet med erhvervsfremmeloven er at styrke  

 erhvervsudviklingen og den internationale konkurrenceevne, herunder at fremme  

 udvikling og udnyttelse af teknologisk, ledelsesmæssig og markedsmæssig viden  

 og at fremme forsknings- og udviklingsindsatsen i virksomhederne.
Til opfyldelse af lovens formål kan statslige erhvervsfremmende  

 aktiviteter finde sted bl.a. ved medfinansiering af særligt risikofyldte  

 udviklingsprojekter, og ved initiativer til fremme af tilgangen af nye  

 virksomheder.
Medfinansiering af innovationsmiljøer falder derfor inden for  

 rammerne af erhvervsfremmeloven og kræver således ikke særskilt ny  

 lovgivning.
Innovationsmiljøernes aktiviteter adskiller sig dog fra andre  

 erhvervsfremmeordninger, hvor administrationen og sagsbehandlingen  

 almindeligvis er placeret centralt i Erhvervsfremme Styrelsen.
I dette  

 tilfælde er det af flere årsager nødvendigt at placere en stor del af  

 sagsbehandlingen vedrørende tildeling af statslig forprojektkapital  

 decentralt i innovationsmiljøerne.
Innovationsmiljøerne skal hjælpe med at gennemføre innovationsprojekter,  

 der er kendetegnet ved at være sårbare i overgangen fra ide til  

 kommercialisering.
Sårbarheden skyldes, at innovationsprojekter typisk kræver  

 relativt store investeringer i de indledende faser, hvor der er megen  

 usikkerhed om, at udviklingsarbejdet kan lykkes.
Udviklingsprocessen fra ide  

 til færdigt produkt er kompleks og meget kompetencekrævende.
Oftest kræves  

 meget specialiseret viden.
Mange innovationsprojekter startes af  

 enkeltpersoner, som har ringe eller ingen erfaring med at omsætte nye ideer  

 til kommerciel virksomhed.
De har behov for fagligt medspil gennem hele  

 innovationsprocessen i et ubrudt forløb - fra den tidlige idebearbejdning og  

 frem til den egentlige virksomhedsetablering.
Innovationsmiljøerne skal understøtte sådanne entrepreneurer ved at  

 kombinere rådgivning, sparring og tilbud om uddannelsesforløb med  

 forprojektkapital til undersøgelse og dokumentation af perspektiverne i  

 innovationsprojektet.
Forprojektkapitalen kan fx have form af et  

 innovationsstipendium eller medfinansiering af udgifterne til bearbejdning af  

 ideen.
For at fungere effektivt skal der være sammenhæng mellem  

 innovationsmiljøernes rådgivnings- og finansieringsindsats.
Tildelingen af  

 forprojektmidler skal således kunne afstemmes løbende i forhold til de  

 konkrete behov, det enkelte projekt eller den enkelte projekthaver står med  

 på et givent tidspunkt.
Innovationsmiljøerne vil i kraft af deres tætte  

 brugerkontakt have indsigt i de aspekter, der kendetegner de enkelte  

 innovationsprojekter.
Ikke mindst vil innovationsmiljøerne råde over de  

 teknologiske og markedsmæssige kvalifikationer, der er nødvendige for en  

 faglig og forretningsmæssig vurdering af projekterne.
 For at skabe denne sammenhæng i indsatsen og for at muliggøre en hurtig og  

 kompetent projektvurdering med et minimum af administration, skal  

 afgørelserne om medfinansiering af innovationsprojekter placeres decentralt i  

 innovationsmiljøerne.
Erhvervsfremmeloven bygger på et system for bevilling og administration,  

 hvor der er nedsat et bevillingsudvalg, som efter lovens § 9 har til opgave  

 at træffe afgørelse i alle sager vedrørende ansøgninger om medfinansiering  

 til virksomheder, enkeltpersoner mv.
Bevillingsudvalget kan henlægge visse  

 afgørelser til Erhvervsfremme Styrelsen, men ikke til eksterne aktører.
Der vil derfor med dette lovforslag blive tilføjet enkelte særbestemmelser  

 til erhvervsfremmeloven vedrørende innovationsmiljøer.
Disse bestemmelser  

 beskriver, hvilke krav der stilles ved etablering af et innovationsmiljø (§ 9  

 a), hvilke krav der gælder for innovationsmiljøernes virksomhed, herunder at  

 innovationsmiljøerne kan træffe afgørelser om tildeling af forprojektkapital  

 (§ 9 b), samt hvilket tilsyn der føres med innovationsmiljøerne (§ 9 c).
Forslaget om en ny § 13c har ikke direkte tilknytning til lovgivningen om  

 etablering af innovationsmiljøer.
Bestemmelsen er begrundet i en henstilling  

 fra Rigsrevisionen om, at der udarbejdes revisionsinstrukser for de  

 tilskudsområder mv., som administreres af Erhvervsministeriet, således at der  

 kan føres den fornødne kontrol og tilsyn med de projekter, der ydes tilskud  

 mv. til.
Da sådanne revisionsinstrukser forudsætter hjemmel i lov, foreslås  

 det at indføje denne hjemmel i loven.
 Endvidere foreslås straffebestemmelserne (§ 14) revideret i  

 overensstemmelse med de nugældende bestemmelser i Straffeloven om juridiske  

 personers strafansvar.
 Erhvervsfremmelovens afsluttende bestemmelser vedr. strafansvar (§ 14) og  

 henlæggelse af beføjelser til Erhvervsfremme Styrelsen (§ 16, stk. 4)  

 justeres i overensstemmelse med de nye bestemmelser.
3. Høring Forslaget har inden fremsættelsen været sendt i høring hos Akademikernes  

 Centralorganisation (AC), Advokatrådet, Akademiet for de Tekniske Videnskaber  

 (ATV), Amtsrådsforeningen, Arbejdsløshedkassen for Selvstændige  

 Erhvervsdrivende (ASE), Arbejderbevægelsens Erhvervsråd, CO-Industri,  

 Danmarks Forskningsråd, Dansk Iværksætterforening, Dansk Forening til Fremme  

 af Opfindelser (DaFFO), Dansk Handel & Service, Dansk Industri,  

 Entreprenørforeningen, Erhvervsudviklingsrådet, Finansieringsinstituttet for  

 Industri og Håndværk (FIH), Finansrådet, Foreningen af Danske Forskerparker,  

 Foreningen af Registrerede Revisorer, Foreningen af Statsautoriserede  

 Revisorer, Frederiksberg Kommune, Handelskammeret, Håndværksrådet,  

 Ingeniørforeningen, Institutrådet, Kommunernes Landsforening, Københavns  

 Kommune, LO, Rektorkollegiet, Rådet for Teknologisk Service, SiD, TIC  

 Danmark, Unibanks Opfinderfond, Udviklingsselskaberne, Arbejdsministeriet,  

 Finansministeriet, Forskningsministeriet, Fødevareministeriet,  

 Indenrigsministeriet, Justitsministeriet, Rigsrevisionen ,  

 Skatteministeriet, Undervisningsministeriet, Erhvervs- og Selskabsstyrelsen,  

 Konkurrencestyrelsen og Patentdirektoratet.
4. Provenumæssige, administrative, miljømæssige og erhvervsøkonomiske  

 konsekvenser samt forholdet til EU-retten Provenumæssige konsekvenser Der blev ved aktstykke nr. 236 af 21. maj 1997 afsat 20 mill. kr. i 1997  

 til etablering af innovationsmiljøer.
På finanslovene i perioden 1998-2000  

 søges afsat 100 mill. kr. årligt til initiativet.
Lovforslaget skønnes ikke  

 at have yderligere direkte provenumæssige konsekvenser.
Administrative konsekvenser Initiativet tænkes administreret af Erhvervsfremme Styrelsen.
Den løbende  

 administration, tilsyn samt udvikling af ordningen skønnes at medføre et  

 årligt ressourceforbrug i Erhvervsfremme Styrelsen på ca. 2 AC-årsværk og 1/2  

 HK-årsværk svarende til en lønsum på ca. 0,8 mill. kr.
Herudover er der i et  

 vist omfang brug for ekstern bistand til advokat, revisor, evaluering mv.  

 Omkostningerne til administration mv. samt ekstern bistand afholdes over den  

 bevilling, der er afsat på finansloven til initiativet.
Erhvervsøkonomiske konsekvenser Forslaget bidrager til at forbedre vilkårene for udvikling af  

 perspektivrige nye service- og produktideer.
Hermed fremmes tilgangen af nye  

 vidensbaserede virksomheder, ligesom der skabes bedre grundlag for  

 erhvervsmæssig nyttiggørelse af de erfaringer og den ekspertise, der findes  

 på offentlige vidensinstitutioner.
De nye og mindre virksomheder står for  

 størstedelen af jobskabelsen i Danmark.
Disse virksomheder udfylder nicher,  

 som de etablerede virksomheder ikke ønsker at varetage selvstændigt, og de  

 indgår i et vigtigt samspil med det øvrige erhvervsliv - ikke blot som  

 underleverandører, men også som fornyere.
En forbedring af vilkårene for  

 disse virksomheder vil således smitte af på det samlede erhvervsliv.
Miljømæssige konsekvenser Forslaget skønnes ikke at have nogen miljømæssige konsekvenser.
Forholdet til EU-retten Som led i udviklingen af nye service- og produktideer kan  

 innovationsmiljøerne tildele forprojektkapital til enkeltpersoner og nye  

 virksomheder, der har produkt- eller serviceideer med nyhedsværdi og  

 kommercielt perspektiv.
Ordningen rejser derfor spørgsmål i forhold til  

 EF-traktatens statstøtteregler.
Initiativet vil imidlertid blive  

 administreret i overensstemmelse med den såkaldte »de  

 minimis-regel«, hvorfor anmeldelse af ordningen til EU-Kommissionen ikke  

 er nødvendig.
De minimis-reglen indebærer i øjeblikket, at en støttemodtager  

 over en periode på tre år maksimalt kan modtage 100.000 ECU i støtte fra  

 ordninger omfattet af de minimis-reglen.
Støttemodtageren skal oplyse  

 innovationsmiljøet om støtte modtaget fra andre ordninger omfattet af de  

 minimis-reglen, således at innovationsmiljøet kan foretage eventuel  

 modregning i det tildelte støttebeløb.
Innovationsmiljøerne udpeges efter et  

 offentligt EU-udbud, hvor alle potentielt interesserede parter har mulighed  

 for at byde på opgaven.
Tildeling af rettigheder til efter loven at drive  

 innovationsmiljøer vil derfor ikke rejse spørgsmål i forhold til  

 EF-traktatens statsstøtteregler og vil ikke skulle notificeres til  

 EU-kommissionen.
Bemærkninger til lovforslagets enkelte bestemmelser Til § 1 Til nr. 1 § 9 a giver erhvervsministeren adgang til at godkende og inden for en  

 bevilling, der afsættes på de årlige finanslove, medfinansiere en række  

 godkendte innovationsmiljøer, som har til opgave at fremme samspillet mellem  

 det offentlige videnssystem, nye innovative virksomheder, etablerede  

 virksomheder og kapitalkilder.
 Innovationsmiljøerne udpeges efter en offentlig udbudsforretning, som  

 giver bredde og variation mellem innovationsmiljøerne, og som sikrer, at  

 aftalerne indgås med de aktører, der ud fra en samlet vurdering af pris og  

 kvalitet kan give det for staten økonomisk mest fordelagtige tilbud.
Der kan ydes medfinansiering til dækning af diverse omkostninger i  

 forbindelse med etablering af innovationsmiljøet, ligesom der kan ydes  

 medfinansiering til dækning af administrationsomkostninger samt omkostninger  

 med tilknytning til innovationsmiljøets formål.
Ved medfinansiering af  

 innovationsmiljøet kan de midler anvendes, der er opregnet i hovedlovens § 3,  

 det gælder fx tilskud, kapitalindskud og lån.
Omfanget af medfinansieringen  

 vil afhænge af de årlige bevillinger på Finansloven.
 Innovationsmiljøets aktiviteter falder inden for følgende områder:
 - Ideafprøvning og virksomhedsetablering ; herunder idebearbejdning  

 og udvikling af forretningskoncept, identifikation af kompetencebehov og  

 tilførsel af kompetence, undersøgelse af markedsmæssige forhold, undersøgelse  

 af teknologiske, organisatoriske og finansielle forhold mv.
 - Videnformidling ; herunder opsøgning af forskningsresultater med  

 henblik på erhvervsmæssig nyttiggørelse, nyhedsundersøgelse, vurdering af  

 projekters markedsmæssige potentiale, patentering, assistance ved indgåelse  

 af licensformidlingsaftaler mv.
- Rådgivning og undervisning ; herunder oprettelse eller formidling  

 af kursusforløb og kompetenceopbygningsforløb, samt aktiv involvering af  

 studerende i konkrete virksomhedsprojekter mv.
Såfremt der oprettes egentlige  

 kurser, skal disse godkendes af Erhvervsministeren.
 - Kapitalformidling ; herunder formidling af kontakt til og  

 etablering af samarbejde med private investorer, herunder  

 udviklingsselskaber, VækstFonden mv.
 For at komme i betragtning som ansøger skal stifterne af et  

 innovationsmiljø dokumentere, at de opfylder en række krav, jf. § 9 a, stk.  

 3. Formålet med disse krav er at sikre, at de nødvendige kvalifikationer,  

 faciliteter og kompetencer er til stede i de enkelte innovationsmiljøer:
Ad nr. 1 Bestemmelsen skal medvirke til at sikre, at innovationsmiljøet kan  

 identificere de konkrete kompetence- og kapitalbehov i innovationsprojekter  

 og medvirke til at dække disse behov.
Ad nr. 2 Bestemmelsen skal medvirke til at sikre, at innovationsmiljøet kan tilbyde  

 en fysisk ramme for opbygning af netværk og udveksling af informationer  

 mellem nye og etablerede virksomheder, forskere og øvrige personer med  

 tilknytning til vidensmiljøerne.
Med fysiske og administrative faciliteter  

 tænkes fx på kontorlokaler, laboratorier, reception, telefonbetjening mv.
Ad nr. 3 Bestemmelsen skal medvirke til at sikre, at innovationsmiljøet kan opspore  

 forskningsresultater med henblik på erhvervsmæssig nyttiggørelse samt  

 inddrage forskningskompetencer mv. i gennemførelsen af innovationsprojekter.
Ad nr. 4 Bestemmelsen skal medvirke til at sikre, at innovationsmiljøerne ikke  

 belastes under deres etablering af eventuelle økonomiske problemer blandt  

 miljøets stiftere og væsentlige samarbejdspartnere.
Ad nr. 5 Bestemmelsen skal medvirke til at sikre, at forvaltningen af offentlige  

 midler ikke lægges i hænderne på personer eller virksomheder, som har ubetalt  

 forfalden gæld til det offentlige, der overstiger 50.000 kr.
Et innovationsmiljø skal som udgangspunkt etableres som et aktieselskab,  

 hvis hovedformål er at drive virksomhed, som knytter sig til udvikling af nye  

 service- og produktideer frem mod kommerciel udnyttelse.
Der indgås aftale  

 med Erhvervsministeriet, som nærmere beskriver aktiviteterne.  

 Innovationsmiljøets økonomiske aktiviteter skal holdes adskilt fra øvrige  

 aktiviteter, som deltagerne i innovationsmiljøet ellers er involveret i.  

 Aktieselskabsformen foretrækkes, fordi det er en velreguleret  

 virksomhedsform, der indeholder de klareste regler vedrørende ansvar,  

 hæftelse, offentlig indsigt, regnskab, beskatning, erstatningsansvar mv.  

 Samtidig giver aktieselskabsformen med den begrænsede hæftelse mulighed for,  

 at offentlige institutioner, kommuner og amtskommuner kan deltage i et  

 innovationsmiljø, jf. lov om kommuners og amtskommuners samarbejde med  

 aktieselskaber mv. (Lovbekendtgørelse nr. 680 af 28. juni 1996, § 3, stk. 8).
§ 9 a, stk. 5 åbner mulighed for, at erhvervsministeren i særlige tilfælde  

 kan godkende innovationsmiljøer, der ikke etableres som aktieselskaber.
Det  

 kan fx være i en situation, hvor de centrale stiftere er læreanstalter,  

 forskningsinstitutioner, teknologiske serviceinstitutter, skoler el.  

 lignende, som kan dokumentere, at de er udelukket fra at stifte et  

 aktieselskab.
Der skal i sådanne tilfælde aflægges særskilt regnskab og  

 beretning for den pågældende aktivitet efter årsregnskabsloven, ligesom der  

 skal udpeges en ansvarlig ledelse, der indestår for, at den offentlige  

 medfinansiering er anvendt til de aftalte formål.
På den måde vil det  

 pågældende innovationsmiljø være omfattet af krav om ansvar og hæftelse, der  

 kan sidestilles med andre innovationsmiljøer.
 Innovationsmiljøet skal meddele erhvervsministeren ændringer i forhold,  

 der ligger til grund for vurderingen af innovationsmiljøets virksomhed (§ 9  

 a, stk. 6). Godkendelsen af et innovationsmiljø sker ud fra en vurdering af  

 stifternes forudsætninger for at drive et innovationsmiljø, jf. § 9 a, stk.  

 3. Ændres disse forudsætninger væsentligt, fx ved at en af de centrale  

 deltagere træder ud af innovationsmiljøet, må aftalen derfor tages op på ny.
Erhvervsministeren fastsætter efter § 9 a, stk. 7 nærmere regler for  

 etableringen og videreførelsen af innovationsmiljøerne.
Med videreførelsen  

 tænkes på de situationer, hvor et innovationsmiljø efter en periodes udløb  

 får fornyet sin aftale med Erhvervsministeriet om drift af  

 innovationsmiljøet.
De enkelte innovationsmiljøer har efter individuel aftale og inden for  

 rammerne af de bevillinger, der afsættes på de årlige finanslove, fuldmagt  

 til at anvise udbetaling af statslig forprojektkapital fra en særskilt  

 oprettet konto.
Denne forprojektkapital kan anvendes som led i arbejdet med  

 at bearbejde nye service- og produktideer efter nærmere retningslinier, som  

 fastsættes af erhvervsministeren (jf. § 9 b, stk. 1). De pågældende  

 innovationsprojekter skal have nyhedsværdi og kommercielt sigte, ligesom  

 innovationsmiljøerne skal udvise risikovillighed og uvildighed i deres valg  

 af projekter.
Forprojektkapitalen kan fx have form af innovationsstipendium eller  

 produktudviklingsstøtte.
Innovationsstipendiet vil være en form for  

 innovationsorlov, der kan tilbydes som kompensation for manglende indkomst i  

 en periode, hvor entrepreneuren har behov for at fordybe sig i sit projekt.  

 Produktudviklingsstøtte kan være medfinansiering af udgifter i forbindelse  

 med ide- og produktudvikling af perspektivrige innovationsprojekter.
Følgende  

 finansieringsinstrumenter kan tages i anvendelse ved medfinansiering af  

 entreprenører: tilskud, kapitalindskud med tilknyttede købs- og salgsretter,  

 lån, udviklingskontrakter og projektgaranti.
Forvaltningsloven finder anvendelse på den virksomhed, der udøves af  

 godkendte innovationsmiljøer i forbindelse med afgørelser om tildeling af  

 statslige midler (§ 9 b stk. 3). Dette indebærer bl.a., at  

 innovationsmiljøets afgørelser skal begrundes, at parter har ret til  

 aktindsigt mv.
Der lægges samtidig vægt på, at innovationsmiljøet iagttager  

 Forvaltningslovens regler om habilitet, således at innovationsmiljøets  

 afgørelser ikke påvirkes af uvedkommende hensyn.
Der stilles af  

 konkurrencemæssige årsager store krav om diskretion vedrørende  

 innovationsprojekterne.
Innovationsmiljøer, der er oprettet som  

 aktieselskaber, er ikke omfattet af lov om offentlighed i forvaltningen.
 Det fremgår af § 9 b, stk. 1. og 2, at innovationsmiljøets afgørelser ikke  

 kan påklages til en administrativ myndighed.
Innovationsmiljøerne befinder sig i en konkurrencesituation, hvor den  

 enkelte entrepreneur selv vælger, hvilket innovationsmiljø han/hun vil rette  

 henvendelse til.
En entrepreneur, der er blevet afvist af eet  

 innovationsmiljø, har således mulighed for at henvende sig til et andet  

 innovationsmiljø.
 Innovationsmiljøet, dvs. selskabet som sådant, er ansvarligt overfor  

 erhvervsministeren for, at forprojektmidlerne samt anden offentlig  

 medfinansiering anvendes i overensstemmelse med de fastsatte retningslinier,  

 jf. § 9 b, stk. 4.
Erhvervsministeren fastsætter nærmere vilkår for innovationsmiljøets  

 virke, herunder bestemmelser vedrørende tilsyn med og indseende i  

 innovationsmiljøets forhold (§ 9 c). Tilsynet med innovationsmiljøerne tænkes  

 primært at foregå ved, at innovationsmiljøerne periodisk indberetter en række  

 oplysninger om deres virksomhed til Erhvervsministeriet.
Det kan fx være  

 oplysninger om, hvor meget forprojektkapital der er anvendt, hvor mange  

 projekter der er gennemført, hvor mange virksomheder der er etableret mv.  

 Endvidere tænkes innovationsmiljøerne underlagt mål og resultatstyring.
Der  

 åbnes hermed mulighed for at foretage reguleringer af aftalen inden for  

 dennes løbetid.
Erhvervsministeren kan på ethvert tidspunkt afkræve  

 innovationsmiljøet enhver oplysning, som er nødvendig for udøvelse af tilsyn  

 med innovationsmiljøet.
Ligeledes har innovationsmiljøet pligt til at deltage  

 i evalueringer, som iværksættes på foranledning af erhvervsministeren.
Erhvervsministeren kan nedsætte et fagligt udvalg, der kan rådgive  

 erhvervsministeren om udviklingen af innovationsmiljøerne.
Udvalget kan  

 sammensættes, så også internationale erfaringer bliver inddraget i analyserne  

 af, hvordan innovationsmiljøerne udvikler sig.
Til nr. 2 Det foreslås, at erhvervsministeren fastsætter nærmere regler for  

 administration, regnskab og revision samt kontrol og tilsyn med de projekter,  

 projektindehavere mv., som der ydes midler til efter denne lovs § 3 og §§ 9  

 a-b. § 3 omfatter medfinansiering mv. til aktiviteter inden for lovens formål  

 som helhed. §§ 9 a-b omfatter medfinansiering af en række innovationsmiljøer  

 mv.
Reglerne vil bl.a. omfatte bestemmelser om udfærdigelse af ansøgning,  

 afgivelse af tilsagn, tilbageholdelse og udbetaling af tilskud mv. samt om  

 tilbagebetaling af tilskud og rettigheder til resultater.
Der vil blive  

 fastsat nærmere regler for revision og evaluering, herunder om afgivelse af  

 og indsamling af oplysninger om projekter mv. samt om projekt- og  

 situationsrapporter.
Endvidere foreslås bestemmelser om gennemførelse af kontrol og tilsyn med  

 henblik på opfølgning af de statslige midlers anvendelse.
Kontrol og tilsyn  

 kan blandt andet blive gennemført ved hjælp af statsautoriserede eller  

 registrerede revisorer.
På tilsvarende måde foreslås det, at erhvervsministeren eller den, som  

 ministeren bemyndiger dertil, kan kræve oplysninger som defineret i  

 rigsrevisorlovens § 6, stk. 2. og bogføringsbekendtgørelsens § 2. Reglerne  

 vil bl.a. omfatte bestemmelser om stikprøvevis tilsyn hos virksomheder,  

 gennemgang af regnskabsførelse og kontrol med tilstedeværelsen af udstyr.
I  

 medfør af § 28 i forvaltningsloven og § 21 i lov om offentlige myndigheders  

 registre kan erhvervsministeren til brug for kontrollen indhente de fornødne  

 oplysninger hos skatte- og afgiftsmyndigheder eller andre offentlige  

 myndigheder.
 Såvel innovationsmiljøerne som endelig tilskudsmodtager anses for at være  

 omfattet af Lovbekendtgørelse nr. 3 af 7. januar 1997 om revisionen af  

 statens regnskaber mv., og derfor kan Rigsrevisor direkte eller gennem  

 erhvervsministeren kræve regnskaber mv. forelagt til gennemgang.
Det foreslås endvidere, at erhvervsministeren efter aftale med  

 finansministeren kan bemyndige Hypotekbanken til at træffe afgørelser efter  

 nærmere fastsatte regler om bl.a. eftergivelse, henstand og ændrede forhold i  

 aftalegrundlaget i forbindelse med bl.a. afvikling af lån og garantier, samt  

 afvikling af tilskud med tilbagebetalingspligt.
Herudover vil  

 administrationen af nødlidende fordringer blive overdraget til Hypotekbanken.
Til nr. 3 Der foretages en tilføjelse til de gældende straffebestemmelser, så det er  

 muligt at sanktionere overtrædelse af den nye bestemmelse i § 13 c, stk. 2 om  

 oplysning mv.
Til nr. 4 og 3 Det foreslås, at straffebestemmelserne i loven revideres i  

 overensstemmelse med de nugældende regler i Straffeloven om juridiske  

 personers strafansvar.
Til nr. 5 Der foretages en tilføjelse til den gældende bestemmelse, således at  

 erhvervsministerens mulighed for at henlægge beføjelser til Erhvervsfremme  

 Styrelsen og fastsætte nærmere regler om klageadgangen også gælder for de  

 beføjelser, han har efter §§ 9 a-9 c.
Til § 2 Ministeren beslutter tidspunktet for lovens ikrafttræden.
Til § 3 Erhvervsfremmelovens bestemmelser om metrologi og akkreditering er sat i  

 kraft påGrønland med de afvigelser, som de særlige grønlandske forhold  

 tilsiger, jf. anordning nr. 692 af 10. august 1992 om ikrafttræden på  

 Grønland af lov om erhvervsfremme.
 For Færøernes vedkommende er hele Erhvervsfremmeloven sat i kraft ved  

 anordning nr. 720 af 5. september 1995 om ikrafttræden på Færøerne af lov om  

 erhvervsfremme med de afvigelser, som de særlige færøske forhold tilsiger.
 Der vil således være mulighed for at sætte nærværende ændringer i kraft på  

 Færøerne med de nævnte afvigelser.
Skriftlig fremsættelse (23. oktober 1997) Erhvervsministeren (Jan Trøjborg):
 Hermed tillader jeg mig for Folketinget at fremsætte:
 Forslag til lov om ændring af lov om erhvervsfremme. (Etablering og  

 drift af innovationsmiljøer m.v.).
(Lovforslag nr.
L 36).
 Lovforslaget er en opfølgning på initiativet »medfinansiering af  

 innovationsmiljøer«, der er en del af iværksætterpakken fra maj 1997,  

 jf. aktstykke nr. 236 af 21. maj 1997.
Med aktstykket er der i 1997 afsat 20 mio. kr. til gennem et udbud at  

 etablere en række innovationsmiljøer.
Udbuddet er igangsat og afsluttes inden  

 årets udgang.
På finanslovsforslaget for 1998 er der afsat 100 mio. kr.  

 årligt i perioden 1998-2000 til innovationsmiljøernes aktiviteter.
Baggrunden for initiativet er, at den globale konkurrence og arbejdsdeling  

 er under stærk forandring.
Nye produkter forældes hurtigere end tidligere, og  

 stadig flere lande kan fremstille højteknologiske produkter billigt.
For at  

 styrke vores position i den globale økonomi skal vi bl.a. kunne konkurrere på  

 de vidensintensive områder.
Regeringens mål er, at der opstår flere  

 virksomheder med unikke kompetencer, der kan blive spydsspidser og skabe  

 grundlag for velstand og velfærd i Danmark.
Innovationsmiljøerne vil blive oprettet i tilknytning til højere  

 læreanstalter, forskningscentre, forskerparker og lignende.
De skal styrke  

 samspillet mellem det offentlige videnssystem og erhvervslivet, og hjælpe  

 innovative iværksættere, forskere og nye virksomheder med at udvikle nye  

 ideer frem mod erhvervsmæssig produktion.
Innovationsmiljøerne skal blive centre for innovation, hvor innovative  

 iværksættere, forskere og investorer kan mødes og udveksle erfaringer,  

 opbygge netværk og etablere nye samarbejder.
Her skal være lokaler,  

 administrativ service, laboratorier mv., og iværksættere og forskere skal  

 kunne udvikle og afprøve, om konkrete projektideer er salgbare samt få  

 rådgivning og sparring.
Innovationsmiljøerne vil råde over statslig forprojektkapital, som kan  

 bruges til at vurdere nye service- og produktideer.
Forprojektkapitalen kan  

 fx have form af produktudviklingsstøtte eller innovationsstipendier til  

 innovative iværksætterne.
Der kan anvendes forskellige  

 finansieringsinstrumenter, herunder tilskud med tilbagebetaling, lån og  

 kapitalindskud.
Samtidig bliver det muligt at genanvende midler, der vender  

 tilbage fra projekter, der er meget succesfulde.
 For at skabe sammenhæng i indsatsen, og for at muliggøre en hurtig og  

 kompetent projektvurdering med et minimum af administration, vil der med  

 lovforslaget blive givet adgang til, at afgørelserne om medfinansiering af  

 innovationsprojekter kan placeres i innovationsmiljøerne.
Forprojektkapitalen kan således afstemmes i forhold til de behov, den  

 enkelte iværksætter har.
Innovationsmiljøerne vil have indsigt i de enkelte  

 projekter, og de vil samtidig have de teknologiske og markedsmæssige  

 kvalifikationer, der er nødvendige for at vurdere projekternes faglige og  

 forretningsmæssige substans.
 Lovforslaget tilføjer desuden enkelte særbestemmelser til  

 erhvervsfremmeloven, der beskriver, hvilke krav et innovationsmiljø skal  

 opfylde for at blive godkendt, hvilke krav der gælder for  

 innovationsmiljøernes virksomhed samt hvilket tilsyn, der føres med  

 innovationsmiljøer.
Hertil kommer tilføjelse af en bestemmelse, der ikke direkte har  

 sammenhæng med etablering af innovationsmiljøer, men som er begrundet i en  

 henstilling fra Rigsrevisionen om, at der udarbejdes revisionsinstrukser for  

 de tilskudsområder, som administreres af Erhvervsministeriet.
Endvidere  

 foreslås straffebestemmelserne revideret i overensstemmelser med de  

 nugældende regler for kontrol og tilsyn.
 Med disse ord skal jeg anbefale lovforslaget til Folketingets velvillige  

 behandling.
