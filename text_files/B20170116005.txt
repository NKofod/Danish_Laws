Bekendtgørelse om ændring af bekendtgørelse om indtægtsrammer og åbningsbalancer for naturgasdistributionsselskaber § 1 I bekendtgørelse nr. 768 af 23. juni 2016 om indtægtsrammer og åbningsbalancer for naturgasdistributionsselskaber foretages følgende ændringer:
 1. Indledningen affattes således:
»I medfør af § 37, stk. 3, § 37 a, stk. 2 og 6, og § 50, stk. 1, i lov om naturgasforsyning, jf. lovbekendtgørelse nr. 1157 af 6. september 2016, og § 78, stk. 7, i lov om elforsyning, jf. lovbekendtgørelse nr. 418 af 25. april 2016, fastsættes efter bemyndigelse i henhold til § 4, stk. 1, i bekendtgørelse nr. 1090 af 25. september 2017 om Energistyrelsens opgaver og beføjelser:« 2. § 2, nr. 5, affattes således:
»5) Driftsomkostninger: Omkostninger i forbindelse med distributionsaktiviteter til indkøb af energi, lønninger, tjenesteydelser, administration, vedligeholdelse og andre driftsomkostninger, herunder omkostninger omfattet af § 9, stk. 1, nr. 2, i lov om naturgasforsyning, men bortset fra omkostninger knyttet til virksomhedens energispareindsats omfattet af kapitel 3 i bekendtgørelse om energispareydelser i net- og distributionsvirksomheder og § 13, i denne bekendtgørelse.« 3. I § 6, nr. 5, ændres »§ 19, stk. 3« til: »§ 21, stk. 1 i bekendtgørelse om energispareydelser i net- og distributionsvirksomheder.« 4. § 19, stk. 3, ophæves.
5. I § 21, nr. 5, indsættes efter »Indtægtsrammen korrigeres under hensyn til eventuelle ændringer af rammen i medfør af kapitel 4«: »og §§ 24 og 25, i bekendtgørelse om energispareydelser i net- og distributionsvirksomheder.« 6. § 32 affattes således:
»§ 32. Selskabet skal holde aktiviteter vedrørende offentlige forpligtelser efter § 9, stk. 1, i lov om naturgasforsyning, herunder forhold vedrørende indtægter og omkostninger forbundet med realisering af energibesparelser omfattet af kapitel 3 i bekendtgørelse om energispareydelser i net- og distributionsvirksomheder, regnskabsmæssigt adskilte fra distributionsaktiviteter i øvrigt.« § 2 Stk. 1. Bekendtgørelsen træder i kraft den 1. november 2017.
 Stk. 2. Reglerne finder anvendelse for regnskabsaflæggelse for reguleringsperioden 2018-2021 og frem.
