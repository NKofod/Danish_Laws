Betænkning afgivet af Finansudvalget den 20. juni 2013 Betænkning over Forslag til lov om fastsættelse af udgiftslofter for stat, kommuner og regioner for finansårene 2014-17 [af finansministeren (Bjarne Corydon)]:
1. Udvalgsarbejdet Lovforslaget blev fremsat den 29. maj 2013 og var til 1. behandling den 4. juni 2013. Lovforslaget blev efter 1. behandling henvist til behandling i Finansudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og finansministeren sendte den 14. maj 2013 dette udkast til udvalget, jf.
FIU alm. del  bilag 155. Den 30. maj 2013 sendte finansministeren de indkomne høringssvar og et notat herom til udvalget.
Spørgsmål Udvalget har stillet 3 spørgsmål til finansministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF og EL) indstiller lovforslaget til vedtagelse uændret.
 Et mindretal i udvalget (DF) vil stemme hverken for eller imod lovforslaget ved 3. behandling.
Dansk Folkepartis medlemmer af udvalget skal anføre, at DF vil stemme hverken for eller imod lovforslaget.
DF er tilhænger af en ansvarlig økonomisk politik, der sikrer holdbarhed i de offentlige finanser både på kort og lang sigt.
Både staten og regioner/kommuner skal overholde sine budgetter.
Kommunerne har de sidste par år gjort dette  uden budgetlov  på grund af de sanktionsregler, der blev indført af den tidligere regering og DF.
Nu er det imidlertid besluttet via EU, at Danmark skal have en budgetlov.
DF finder det unødvendigt i den forstand, at Danmark sagtens kan føre en ansvarlig økonomisk politik uden.
Men når budgetloven bliver en realitet, handler det om at få den til at fungere i den praktiske verden, og DF vil følge tæt, hvordan loven bliver administreret specielt i forhold til regioner og kommuner.
Med loven fastlægges de øvre grænser for det offentliges forbrugsmuligheder.
Efter at regeringen har valgt at bruge milliarder af kroner på at sænke selskabsskatten de kommende år, er forventningen til det offentlige forbrug droslet ned.
I forhold til det, som specielt S og SF stillede vælgerne i udsigt med en realvækst i det offentlige forbrug på 1,4 pct. årligt frem til 2020, er 0,4 pct. i 2014 en markant sænkelse.
Det vil naturligvis kunne mærkes i den offentlige sektor.
Kommunerne har allerede fået fjernet milliarder af kroner, som var tiltænkt service for ældre, børn og udsatte grupper.
DF havde frem til valget i 2011  sammen med den daværende regering  lagt en økonomisk politik frem, der betød en realvækst i den offentlige sektor på 0,8 pct. årligt frem til 2020. DF finder stadig, at en realvækst på dette niveau er nødvendig for at sikre de ældre og udsatte, når der bliver flere ældre og flere sundhedsudgifter.
Med regeringens politik er det risikoen, at der ikke vil være tilstrækkelig muskelkraft i den offentlige sektor til at håndtere udfordringen af den demografiske ændring de kommende år.
 Et andet mindretal i udvalget (EL) indstiller lovforslaget til forkastelse ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
John Dyrby Paulsen (S) Ole Hækkerup (S) Rasmus Prehn (S) Sophie Hæstorp Andersen (S) Thomas Jensen (S) Sofie Carsten Nielsen (RV) fmd.
Lisbeth Bech Poulsen (SF) Frank Aaen (EL) Stine Brix (EL) Peter Christensen (V) Claus Hjort Frederiksen (V) Jacob Jensen (V) Kristian Jensen (V) Kristian Thulesen Dahl (DF) nfmd.
René Christensen (DF) Ole Birk Olesen (LA) Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 230 Bilagsnr.
