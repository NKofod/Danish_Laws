Cirkulære om opgørelse af  

 afgiftsgrundlaget i forbindelse med kørsel med turistbusser til  

 udlandet1) 1.	Told- og Skattestyrelsen har som følge af EF-domstolens dom i  

 sag C-116/96 Reisebüro Binder revurderet praksis som fastlagt i Dept  

 880/84 om fradrag for overliggedage ved opgørelse af afgiftsgrundlaget  

 for kørsel med turistbusser i udlandet.
 I henhold til Dept 880/84 kunne virksomheder foretage et fradrag  

 på 80 % af gennemsnitsvederlaget pr. dag for vente-/overliggedage inden  

 beregningen af den del af transportvederlaget, der vedrørte den  

 strækning som var tilbagelagt i Danmark.
 2.	I henhold til momslovens § 19, stk. 1, har  

 transportydelser leveringssted her i landet når transporten  

 udføres her, jf. dog momslovens § 19, stk. 2 og stk. 3,  

 hvorefter der gælder særlige regler for transport af varer inden  

 for EU.
 Bestemmelsen gennemfører 6. momsdirektivs artikel 9,  

 stk. 2, litra b), hvorefter der ved fastlæggelse af  

 leveringsstedet tages hensyn til tilbagelagte strækninger.
 3.	EF-domstolens dom i sag C-116/96, Reisebüro Binder,  

 fastslår, at artikel 9, stk. 2, litra b) skal fortolkes  

 således at når der er tale om grænseoverskridende  

 persontransportydelser i form af en pakkerejse, skal den samlede modydelse  

 for denne ydelse - med henblik på at fastlægge den del af  

 transporten som er afgiftspligtige i hver af de berørte medlemsstater  

 - opdeles i forhold til de der tilbagelagte strækninger.
 Præmisserne i C-116/96 udelukker, at den fordeling at  

 momsbetalingen mellem medlemsstaterne, som bestemmelsen foreskriver, kan ske  

 under hensynstagen til andre faktorer end den tilbagelagte  

 strækning.
 4.	Der skal herefter betales moms her i landet af den del af vederlaget  

 som vedrører transportstrækninger her i landet.
 Opdeling af vederlaget skal ske efter forholdet mellem antal  

 kørte kilometer i Danmark og antal kørte kilometer i  

 udlandet.
 5.	Cirkulæret har virkning fra 1. august 2001.
 6.	Cirkulæret vil blive indarbejdet i Momsvejledningen for 2001,  

 afsnit E.3.6.1.
