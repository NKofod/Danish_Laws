 I medfør af § 2 i lov nr. 150 af 24. april 1963 om inddrivelse af  

 underholdsbidrag fastsættes herved følgende bestemmelser til gennemførelse af  

 den i Oslo den 23. marts 1962 indgåede konvention mellem Danmark, Finland,  

 Island, Norge og Sverige om inddrivelse af underholdsbidrag.
§ 1.  Retskraftig dom, administrativ beslutning eller  

 skriftlig vedtagelse, hvorefter det i Finland, Island, Norge eller Sverige  

 påhviler en person at udrede underholdsbidrag til ægtefælle, tidligere  

 ægtefælle, ægtebarn, stedbarn, adoptivbarn, barn uden for ægteskab eller et  

 sådant barns moder, og som kan fuldbyrdes i vedkommende stat, skal på  

 begæring umiddelbart fuldbyrdes i Danmark.
Det samme gælder en endnu ikke  

 retskraftig dom og en af retten, dommeren eller overeksekutor afgivet  

 kendelse eller beslutning, såfremt dommen, kendelsen eller beslutningen kan  

 fuldbyrdes efter reglerne om retskraftige domme.
 Stk. 2.  Fuldbyrdelse kan dog ikke kræves i strid med  

 dansk dom eller beslutning, som har fastsat bidraget til et lavere beløb  

 eller afgjort, at underholdspligt ikke foreligger.
 § 2.  Begæring om inddrivelse af underholdsbidrag i  

 henhold til konventionen kan, såfremt den bidragsberettigede opholder sig her  

 i landet, af denne fremsættes over for de danske inddrivelsesmyndigheder på  

 det sted, hvor den bidragsberettigede opholder sig.
 Stk. 2.  Endvidere kan begæring fremsættes af  

 nedennævnte myndigheder:
1. I Finland af en lensstyrelse eller af  

 udenrigsministeriet, 2. I Island af justitsministeriet, 3. I Norge af en fylkesmand eller af  

 socialdepartementet for så vidt angår bidrag til børn uden for ægteskab eller  

 et sådant barns moder, og ellers af en fylkesmand eller justitsdepartementet.
 4. I Sverige af en lensstyrelse eller af  

 udenrigsdepartementets retsafdeling.
 Stk. 3.  Begæring om inddrivelse af underholdsbidrag,  

 der er udbetalt forskudsvis af det offentlige, kan fremsættes direkte af den  

 myndighed, der har udbetalt bidraget.
 § 3.  Begæringer fra udenlandske myndigheder rettes  

 til overøvrigheden eller, såfremt det ikke vides, hvilken overøvrighed der er  

 kompetent, til justitsministeriet.
 Stk. 2.  Skriftsstykker, som er affattet på finsk eller  

 islandsk, skal være ledsaget af bekræftet oversættelse i fornøden udstrækning  

 til dansk, norsk eller svensk.
§ 4.  Den myndighed, som skal iværksætte inddrivelsen,  

 kan, såfremt det anses for påkrævet, forlange attesteret, at dokumentet  

 opfylder de i § 1, stk. 1, fastsatte vilkår for fuldbyrdelse.
Attestationen  

 meddeles af en af de i § 2, stk. 2, nævnte myndigheder i den stat, hvor  

 dokumentet er udfærdiget.
 Stk. 2.  Er bidraget ikke i dokumentet fastsat til et  

 bestemt beløb, eller begæres der inddrevet et højere beløb end fastsat i  

 dokumentet, kan bidragets størelse kræves attesteret på samme måde.
 § 5.  Fuldbyrdelsen iværksættes efter den her gældende  

 lovgivning.
 Stk. 2.  Fuldbyrdelsen foregår uden udgift for den  

 bidragsberettigede, medmindre den iværksættes efter reglerne om  

 tvangsfuldbyrdelse i fast ejendom.
 Stk. 3.  De indkomne beløb oversendes til den, som har  

 begæret fuldbyrdelsen eller til den, som denne bestemmer.
 § 6.  Bestemmelserne om underholdsbidrag omfatter også  

 bidrag til udgifter ved barselfærd samt til udgifter ved et barns yderligere  

 uddannelse eller ved dets dåb, konfirmation, sygdom og begravelse eller i  

 anden særlig anledning.
 § 7.  Erstatning for sagsomkostninger, som er pålagt  

 skyldneren i anledning af afgørelsen om bidragspligt, kan inddrives efter  

 reglerne i denne bekendtgørelse.
 § 8.  Begæring om bistand til inddrivelse af  

 underholdsbidrag i Finland, Island, Norge eller Sverige i henhold til  

 konventionen kan rettes til de danske inddrivelsesmyndigheder, såfremt den  

 bidragsberettigede opholder sig i Danmark, eller såfremt dokumentet er  

 udfærdiget her.
 Stk. 2.  Begæring om inddrivelse af bidrag, der er  

 udbetalt forskudsvis af det offentlige, kan af det sociale udvalg  

 (magistraten) fremsættes direkte over for de i § 2, stk. 2, nævnte  

 myndigheder i de andre lande.
 Stk. 3.  Fuldbyrdelse kan ikke kræves i strid med dom,  

 kendelse eller beslutning, som i den stat, hvor fuldbyrdelse søges, har  

 fastsat bidraget til et lavere beløb eller afgjort, at underholdspligt ikke  

 foreligger.
 § 9.  Denne bekendtgørelse træder i kraft den 1. juli  

 1963. Samtidig ophæves anordning nr. 24 af 6. februar 1954 om inddrivelse af  

 underholdsbidrag fastsat i Danmark, Finland, Island, Norge eller Sverige.
 Justitsministeriet, den 28. juni 1963.
 Hans Hækkerup.
 /Kjøgx.
