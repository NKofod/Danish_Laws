Ankestyrelsens principafgørelse B-4-87 om børnetilskud - forsørget af offentlige midler - tildeling - ophold i fængsel Resume:
 Der var ikke ret til udbetaling af børnetilskud til en mor, som under afsoning af fængselsstraf havde sit barn med i fængslet 5 dage om ugen.
 Ankestyrelsen fandt, at barnet måtte betragtes som forsørget af offentlige midler, idet udgifterne til kost og logi i fem af ugens dage i almindelighed måtte anses for at udgøre den væsentligste del af udgifterne ved et barns forsørgelse.
 Love:
Lov om børnetilskud og forskudsvis udbetaling af børnebidrag - lov nr. 350 af 4. juni 1986 - § 11, stk. 1, nr. 4 Vejledninger:
Socialministeriets cirkulære nr. 220 af 29. november 1978 om lov om børnetilskud og andre familieydelser - pkt. 21 Sagsfremstilling:
 En mand M, der havde forældremyndigheden over en dreng, født april 1985, søgte om forhøjet og ekstra børnetilskud for juli kvartal 1986.
På ansøgningstidspunktet afsonede M en fængselsstraf.
Han forventede prøveløsladelse i juni 1987. Under afsoningen opholdt drengen sig hos M i fængslet og senere i en pension under Kriminalforsorgen.
 Social- og sundhedsforvaltningen afslog ansøgningen med den begrundelse, at det offentlige afholdt den væsentligste del af udgifterne ved drengens forsørgelse under opholdet i fængslet.
 Sagen blev anket af ansøgeren.
 Social- og sundhedsforvaltningen oplyste, at M under indsættelsen havde modtaget beløb svarende til normalbidrag til dækning af drengens beklædningsudgifter m.v., samt 150 kr. til drengens underhold hver weekend, hvor M og drengen opholdt sig i eget hjem.
 Lovgrundlag: Lov om børnetilskud og andre familieydelser, § 11, stk. 1, nr. 4. Socialministeriets cirkulære nr. 220 af 29. november 1978 om lov om børnetilskud og andre familieydelser, pkt. 21.
 Afgørelse:
 Ankestyrelsen finder efter de foreliggende oplysninger, at M's søn under opholdet i fængslet og Kriminalforsorgens pension er blevet forsørget af det offentlige i et sådant omfang, at betingelsen i § 11, stk. 1, nr. 4, i børnetilskudsloven ikke er opfyldt.
 Ankestyrelsen har herved lagt vægt på, at udgifterne til kost og logi i fem af ugens dage i almindelighed må anses for at udgøre den væsentligste del af udgifterne ved et barns forsørgelse.
 Ankestyrelsen tiltræder således social- og sundhedsforvaltningens afgørelse.
