Ankestyrelsens principafgørelse P-28-97 om tilbagevirkende kraft - pension - omregning Resume:
Efter ændring af pensionslovens § 39 med virkning fra 1. juli 1994 kan der kun ske omregning med tilbagevirkende kraft i indtil 6 måneder, forud for det tidspunkt, hvor kommunen er orienteret om ændringen, når der er tale om indtægtsændringer, som pensionisten selv er forpligtet til at orientere om. *) Kassation:
Principafgørelsen har ikke længere vejledningsværdi Kassationsdato:
30-05-2009 Love:
Lov om social pension - lovbekendtgørelse nr. 612 af 24. juni 1996 - § 39, stk. 3 Note:
 *) SM P-3-94 ophæves.
 Sagsfremstilling:
 Sagen drejede sig om en pensionist, som i december 1995 anmodede om omregning af pension på grund af indbetaling til ratepension, som dækkede hele 1995.
Nævnet fandt, at ansøger ikke havde ret til omregning for hele året, men havde ret til omregning fra 1. juli 1995, idet orientering til kommunen om indbetaling til ratepension var sket den 8. december 1995. Nævnet begrundede afgørelsen med, at der efter ændring af § 39 i juli 1994 kunne ske omregning med tilbagevirkende kraft i indtil 6 måneder forud for det tidspunkt, hvor kommunen var orienteret om ændringen.
I dette tilfælde var kommunen orienteret 8. december 1995, og omregning foretaget fra 1. juli 1995.
 Sagen blev behandlet i principielt møde med henblik på afklaring af retstilstanden efter ændring af pensionslovens § 39, herunder om SM P-3-94, der vedrører perioden før 6-måneders reglens indførelse, skulle opretholdes.
 Afgørelse:
 Ankestyrelsen fandt, at ansøgers folkepension først kunne efterreguleres med virkning fra 1. juli 1995 efter pensionlovens § 39, stk. 3, i lov om social pension.
 Ankestyrelsen fandt således, at der ikke var hjemmel til at foretage omregning mere end 6 måneder forud for meddelelsen om ændringen til kommunen.
Ankestyrelsen lagde vægt på, at ansøger først den 8. december 1995 havde givet kommunen meddelelse om påbegyndt indbetaling på ratepension, der kunne medføre en forhøjet pensionsudbetaling, og at omregning derfor kun kunne ske med tilbagevirkende kraft 6 måneder forud for den 1. i måneden efter denne dato, nemlig fra den 1. juli 1995.
 Ankestyrelsen bemærkede samtidig, at SM P-3-94 vedrører den tidligere lovbestemmelse, som ikke indeholdt udtrykkelig hjemmel til omregning og heller ikke en udtrykkelig begrænsning til, at omregning kun kunne ske med tilbagevirkende kraft i 6 måneder fra tidspunktet for modtagelsen af oplysninger om ændring af indtægtsforholdene.
 Efter ændringen af § 39 i lov om social pension den 1. juli 1994 er der således ikke mulighed for at omregne med tilbagevirkende kraft udover 6 måneder, når der er tale om indtægtsændringer, som man selv har pligt til at orientere om.
 Ankestyrelsen tiltrådte således ankenævnets afgørelse.
