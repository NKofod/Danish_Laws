Nr BTL 68 Betænkning over Forslag til lov om ændring af told- og  

 forbrugsafgiftslovene (Klagebestemmelser m.v.)   

 Nr L 68 1986-87, 1. samling Blad nr 328 Afgivet af skatte- og afgiftsudvalget Afgivet: 19861210 Udvalget har behandlet lovforslaget i nogle møder og har herunder stillet spørgsmål til ministeren for skatter og afgifter, som denne har besvaret skriftligt.
Et af spørgsmålene samt ministerens svar herpå er optrykt som bilag til betænkningen.
Udvalget har endvidere modtaget en skriftlig henvendelse fra Afholdsselskabernes Landsforbund.
Ministeren for skatter og afgifter har stillet ændringsforslag, hvorom henvises til de ledsagende bemærkninger.
Herefter indstiller et FLERTAL (Socialdemokratiets, Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) lovforslaget til VEDTAGELSE med de af ministeren for skatter og afgifter stillede ændringsforslag.
Et MINDRETAL INDEN FOR FLERTALLET (Socialdemokratiets medlemmer af udvalget) ønsker at udtale følgende:
Socialdemokratiet har lagt vægt på, at alle sager kan behandles ved to administrative instanser og herefter kan indbringes for de almindelige retsinstanser.
Endvidere er der lagt vægt på, at sager af principiel karakter fortsat kan indbringes for ministeren for skatter og afgifter.
På den baggrund anser Socialdemokratiet borgernes retssikkerhed for at være fuldt ud tilgodeset i ministerens forslag.
Et MINDRETAL (Socialistisk Folkepartis medlemmer af udvalget) indstiller lovforslaget til FORKASTELSE ved 3. behandling.
Et ANDET MINDRETAL (Det Radikale Venstres medlem af udvalget) vil redegøre for sin stilling ved lovforslagets 2. behandling.
Et TREDJE MINDRETAL (Fremskridtspartiets medlem af udvalget) indstiller lovforslaget til FORKASTELSE ved 3. behandling.
ÆNDRINGSFORSLAG Af MINISTEREN FOR SKATTER OG AFGIFTER, tiltrådt af et FLERTAL (S, KF, V, CD og KRF):
Til § 4 1) Paragraffen affattes således:
»§ 4 I lov om afgift af vin og frugtvin m.m., jf. lovbekendtgørelse nr.
 473 af 15. juli 1986, foretages følgende ændringer:
 1. I § 2, STK. 1, NR. 1 og NR. 2, ændres »8,5« til:  

 »6«.
 2. Efter § 25 indsættes:
»§ 25 a.
Ministeren for skatter og afgifter kan fastsætte bestemmelser om adgangen til at klage over afgørelser efter denne lov.
Stk. 2. Ministeren kan bestemme, at afgørelser, der er truffet af Direktoratet for Toldvæsenet, ikke kan indbringes for højere administrativ myndighed, jf. dog § 25.
Stk. 3. Ministeren kan på eget initiativ tage en afgørelse, der er truffet af toldvæsenet, op til nærmere undersøgelse og afgørelse.«» Til § 27 2) I § 27 indsættes som STK. 2:
»Stk. 2. Lovens § 4, nr. 1, finder anvendelse på vin og frugtvin m.m., som efter lovens ikrafttræden udleveres fra registrerede virksomheder, banderoleres af registrerede virksomheder eller angives til fortoldning.« BEMÆRKNINGER Til nr. 1 og 2 Som følge af EF-Domstolens dom i sagen om den danske frugtvinsbeskatning blev den danske vinbeskatning ved lov nr. 341 af 4. juni 1986 omlagt med virkning fra den 1. januar 1987.
Omlægningens udformning, der var foreslået af branchen, indebærer, at vin og frugtvin fremover især beskattes efter alkoholindhold, således at der skelnes mellem 3 afgiftsklasser.
De 3 klasser omfatter varer med et alkoholindhold under 8,5 pct., mellem 8,5 og 15 pct. og varer med et alkoholindhold på 15 pct. og derover.
Branchen har nu påpeget, at de 8,5 pct. bør nedsættes, idet der nu, i modsætning til tidligere, forudses en ikke ubetydelig import af bordvin med under 8,5 pct. alkoholindhold, som for en stor dels vedkommende vil erstatte forbrug i den højere afgiftsklasse.
En konkurrence med en sådan »kunstig« lav styrke finder et flertal  

 i branchen uheldig, og det foreslås derfor, at grænsen nedsættes allerede inden loven træder i kraft.
Efter de foreliggende oplysninger er 6 pct. en absolut undergrænse for markedsføring af druevin, og det foreslås derfor, at denne grænse erstatter de 8,5 pct. såvel af hensyn til branchen som til provenuet af vinafgiften, som ændringsforslagene i øvrigt ikke tilsigter nogen ændring i.
HAGEN HAGENSEN (KF) COLLET (KF) STETTER (KF) FOGH RASMUSSEN (V) SKRUMSAGER  

 SKAU (V) BENTE JUNCKER (CD) DAMGAARD NIELSEN (FP) KOFOD-SVENDSEN (KRF) nfmd.  

 JYTTE HILDEN (S) HANS HÆKKERUP (S) CAMRE (S) LOHMANN (S) STAVAD (S) fmd.  

 TASTESEN (S) RUTH OLSEN (SF) THOFT (SF) BERNHARD BAUNSGAARD (RV) Partiet VS havde ikke medlemmer i udvalget.
Et af udvalgets spørgsmål til ministeren for skatter og afgifter og dennes svar herpå SPØRGSMÅL 2:
Hvorledes agter ministeren at bruge de i loven angivne bemyndigelser? SVAR:
Der agtes i medfør af den foreslåede bemyndigelse udstedt en bekendtgørelse om klageadgang m.v. efter told- og forbrugsafgiftslovgivningen.
Som hovedregel træffer distriktstoldkamrene afgørelse i første instans, og toldkamrenes afgørelser kan indbringes for Direktoratet for Toldvæsenet.
I bekendtgørelsen vil det blive fastsat, at Direktoratets afgørelser som klageinstans ikke kan indbringes for anden administrativ myndighed, medmindre sagen hører under et nævn.
I andre sager - som hovedregel sager af mere principiel betydning - træffer Direktoratet for Toldvæsenet afgørelse i første instans.
Direktoratets afgørelser i disse sager skal fortsat kunne indbringes for Ministeriet for Skatter og Afgifter.
Bemyndigelsen vil ikke blive brugt til at begrænse klageadgangen i disse sager.
TILLÆGSBETÆNKNING Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Der er af et mindretal, Det Radikale Venstre, stillet ændringsforslag, hvorom henvises til de ledsagende bemærkninger.
Herefter indstiller et FLERTAL (Socialdemokratiets, Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) lovforslaget til VEDTAGELSE i den affattelse, hvori det foreligger ved 2. behandling.
Et MINDRETAL (Socialistisk Folkepartis medlemmer af udvalget) vil stemme imod det stillede ændringsforslag og indstiller lovforslaget til FORKASTELSE.
Et ANDET MINDRETAL (Det Radikale Venstres medlem af udvalget) indstiller lovforslaget til VEDTAGELSE med det stillede ændringsforslag.
Et TREDJE MINDRETAL (Fremskridtspartiets medlemmer af udvalget) indstiller lovforslaget til FORKASTELSE.
ÆNDRINGSFORSLAG Af et MINDRETAL (RV):
Til § 1 1) I den foreslåede nye § 116 A, STK. 2, indsættes efter ordet »myndighed«: »medmindre afgørelsen er af principiel  

 karakter,».
(Vedtages ændringsforslaget, foretages tilsvarende ændringer i STK. 2 i de i §§ 2-26 foreslåede nye paragraffer).
BEMÆRKNINGER Til nr. 1 Det Radikale Venstre stiller ændringsforslaget for at sikre borgernes mulighed for at klage i de tilfælde, hvor der er tale om principielle afgørelser.
Loven i sin nye udformning vil sikre ministerens adgang til på egen hånd at tage afgørelser op, men udformningen fratager borgerne enhver ret til at klage videre og dermed komme uden for embedsmandssystemet.
HAGEN HAGENSEN (KF) COLLET (KF) STETTER (KF) FOGH RASMUSSEN (V) SKRUMSAGER  

 SKAU (V) BENTE JUNCKER (CD) DAMGAARD NIELSEN (FP) KOFOD-SVENDSEN (KRF) nfmd.  

 JYTTE HILDEN (S) HANS HÆKKERUP (S) CAMRE (S) LOHMANN (S) STAVAD (S) fmd.  

 TASTESEN (S) RUTH OLSEN (SF) THOFT (SF) BERNHARD BAUNSGAARD (RV) Partiet VS havde ikke medlemmer i udvalget.
