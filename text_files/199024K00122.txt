Nr BTL 122 Betænkning over Forslag til lov om udpegning af en opmand i forbindelse  

 med indgåelse af en ny overenskomst om almen lægehjælp efter lov om offentlig  

 sygesikring   

 Nr L 122 1990-91, 2. samling Afgivet af Sundhedsudvalget Afgivet: 19910523 Udvalget har behandlet lovforslaget i en række møder.
 Endvidere har udvalget modtaget skriftlige og/eller mundtlige henvendelser  

 fra Amtsrådsforeningen i Danmark og Praktiserende Lægers Organisation.
Et flertal (udvalget med undtagelse af Fremskridtspartiets medlem) lægger  

 vægt på, at udviklingen i lægernes personlige indkomst holdes inden for en  

 ramme, der har udgangspunkt i overenskomstresultatet på det offentlige  

 arbejdsmarked.
Flertallet opfordrer parterne til at opnå et  

 forhandlingsresultat på dette grundlag.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

vedtagelse uændret.
 Et mindretal (Det Konservative Folkepartis, Venstres,  

 Centrum-Demokraternes og Kristeligt Folkepartis medlemmer af udvalget) vil  

 følge forhandlingerne nøje og vil redegøre for sin stilling til lovforslaget  

 ved 3. behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og udtaler  

 følgende:
Fremskridtspartiet har meget svært ved at tro, at det vil være en positiv  

 landvinding for sundhedssektoren, hvis der sker udpegning af den opmand,  

 sundhedsministeren foreslår.
Lovforslaget kan få den virkning, at man trækker  

 en række væsentlige spørgsmål væk fra lægerne og de folkevalgte organer.
Det  

 virker ikke som nogen overbevisende god ide at gennemføre en arbejdsretlig  

 procedure, der indebærer et brud med den sædvanlige løsning af  

 interessekonflikter på dette område.
Samtidig viser lovforslaget, at man trækker de alment praktiserende læger  

 endnu længere væk fra fri erhvervsudøvelse.
Trin for trin nærmer man sig det  

 mål: en komplet ufri lægestand med nærmest tjenestemandslignende  

 ansættelsesbetingelser.
