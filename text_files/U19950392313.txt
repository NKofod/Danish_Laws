Margarinevirksomhederne D og V blev med virkning fra 9/12-94 henført  

 under V's medlemskab af Mejeribrugets Arbejdsgiverforening M.
På denne  

 baggrund meddelte M SID, at de to virksomheders særoverenskomster med SID  

 ville bortfalde pr. 31/3-95, således at virksomhederne herefter ville være  

 dækket af M's landsoverenskomst med SID.
Spørgsmålet om berettigelsen heraf  

 blev indbragt for Arbejdsretten, idet SID bestred, dels at de to  

 særoverenskomster på arbejdstagersiden havde samme parter som  

 landsoverenskomsten, idet særoverenskomsterne var indgået med SID's  

 fabriksgruppe, mens landsoverenskomsten var indgået med SID's GLS-gruppe,  

 dels at særoverenskomsterne ikke dækkede samme område som  

 landsoverenskomsten.
Arbejdsretten udtalte, at både særoverenskomsterne og  

 landsoverenskomsten i følge overenskomsternes fremtræden var indgået med SID,  

 og det var ikke godtgjort, at det på nogen måde fra SID's side var  

 præciseret, at det ikke var SID som sådan, men kun SID's fabriksgruppe, der  

 skulle være part i de omhandlede særoverenskomster.
Det var heller ikke godt  

 gjort, at arbejdsgiverparten i øvrigt har haft grund til at formode, at en  

 sådan begrænsning med hensyn til partsforholdet var tilsigtet.
Det blev som  

 ubestridt lagt til grund, at der på arbejdsgiversiden var identitet.
Herefter  

 fandtes særoverenskomsterne at have samme parter som landsoverenskomsten.
Med  

 hensyn til overenskomsternes faglige gyldighedsområde lagdes det lægges til  

 grund, at både særoverenskomsterne og landsoverenskomsten omfattede alt  

 forefaldende, ufaglært arbejde, og at landsoverenskomsten i hvert fald  

 dækkede egentlig mejeriproduktion.
Der fremgik endvidere af fremlagte  

 erklæringer, at arbejdsprocesserne på mejeri- og margarinevirksomheder er  

 næsten identiske, og at den praktiske uddannelse i mejeristuddannelsen kan  

 gennemføres i virksomheder, der producerer margarine, og på samme vilkår, som  

 er gældende for andre virksomheder, som er autoriseret i henhold til  

 mælkeproduktloven.
Herefter fandtes det ubetænkeligt at fastslå, at det  

 arbejde, der var omfattet af særoverenskomsterne, også var dækket af  

 landsoverenskomsten.
Landsoverenskomsten havde derfor erstattet  

 særoverenskomsterne.
 Under denne sag har Sammenslutningen af Landbrugets Arbejdsgiverforeninger  

 for Mejeribrugets Arbejdsgiverforeninger for Defoma A/S og Van den Bergh  

 Foods A/S nedlagt påstand om, at Specialarbejderforbundet i Danmark  

 tilpligtes at anerkende, at overenskomsterne mellem Defoma A/S og  

 Specialarbejderforbundet i Danmark, Sønderborg, og mellem Van den Bergh Foods  

 A/S og Specialarbejderforbundet i Danmark, Sønderborg og Vejen vedrørende  

 fabrikkerne i Sønderborg og Vejen i henhold til opsigelse af 23. december  

 1994 bortfalder pr. 31. marts 1995 og pr. 1. april 1995 erstattes af  

 overenskomsten mellem Mejeribrugets Arbejdsgiverforening og  

 Specialarbejderforbundet i Danmark.
 Indklagede har påstået frifindelse.
Sagen drejer sig om, hvorvidt de klagende virksomheders særoverenskomster  

 med Specialarbejderforbundet i Danmark ved simpel opsigelse kan erstattes af  

 den landsdækkende organisationsoverenskomst mellem Mejeribrugets  

 Arbejdsgiverforening og Specialarbejderforbundet i Danmark, eller  

 særoverenskomsterne alene kan bortfalde ved forhandling eller  

 arbejdsstandsning i overensstemmelse med reglerne i Hovedaftalens § 2.  

 Parterne er enige om, at sagens afgørelse beror på, om overenskomsten mellem  

 Mejeribrugets Arbejdsgiverforening og Specialarbejderforbundet i Danmark kan  

 betragtes som indgået mellem samme parter som de hidtidige særoverenskomster,  

 og om landsoverenskomsten dækker samme arbejdsområde som særoverenskomsterne.  

 Klagerne er af den opfattelse, at begge spørgsmål må besvares bekræftende,  

 mens de indklagede er af den modsatte mening.
Tvisten angående parternes  

 identitet skyldes, at særoverenskomsterne ifølge de indklagede vedrører  

 Specialarbejderforbundet i Danmark's fabriksgruppe, hvorimod  

 landsoverenskomsten henhører under Specialarbejderforbundet i Danmark's  

 GLS-gruppe, dvs. gruppen for Gartneri, Skov- og Landbrug.
Med hensyn til  

 spørgsmålet om arbejdsopgaverne skyldes uoverensstemmelsen, at de indklagede  

 i modsætning til klagerne er af den opfattelse, at landsoverenskomsten ikke  

 omfatter virksomhedernes margarineproduktion men alene arbejdet på egentlige  

 mejerivirksomheder.
Om hændelsesforløbet er det oplyst, at virksomhederne Defoma A/S,  

 Sønderborg og Van den Berg Foods A/S, Margarinefabrikken i Sønderborg og  

 Centrallageret i Vejen, med virkning fra den 9. december 1994 blev henført  

 under Van den Bergh Foods A/S's medlemskab af Mejeribrugets  

 Arbejdsgiverforening.
På denne baggrund meddelte Mejeribrugets  

 Arbejdsgiverforening ved breve af 23. december 1994 Specialarbejderforbundet  

 i Danmark og forbundets afdelinger i Vejen og Sønderborg, at de foreliggende  

 lokaloverenskomster ville bortfalde pr. 31. marts 1995, således at  

 virksomhederne pr. 1. april 1995 ville være dækket af Mejeribrugets  

 Arbejdsgiverforenings landsdækkende organisationsoverenskomst med  

 Specialarbejderforbundet i Danmark.
En tilsvarende opsigelse af  

 lokaloverenskomsterne blev samme dag tilsendt Kvindeligt Arbejderforbund i  

 Danmark, Dansk Metalarbejderforbund og Handels- og Kontorfunktionærernes  

 Forbund i Danmark, som alle svarede, at man i den anledning ønskede afholdt  

 møde med henblik på at tilpasse lokaloverenskomsterne til de landsdækkende  

 overenskomster indgået mellem Mejeribrugets Arbejdsgiverforening og de  

 pågældende forbund.
Specialarbejderforbundet i Danmark meddelte derimod ved  

 en skrivelse af 2. januar 1995, at man ikke var enig i en overgang til den  

 landsdækkende organisationsoverenskomst pr. 1. april 1995, at man ville  

 fastholde de eksisterende lokaloverenskomster, og at brevet skulle betragtes  

 som første strejkevarsel, såfremt arbejdsgiverforeningen ikke var enig i  

 forbundets synspunkter.
Efter protest overfor Landsorganisationen i Danmark  

 imod strejkevarslet, blev dette på fællesmøde den 11. januar 1995 trukket  

 tilbage, og ved skrivelse af 16. januar 1995 meddelte Mejeribrugets  

 Arbejdsgiverforening Specialarbejderforbundet i Danmark, at  

 lokaloverenskomsterne pr. 1. april 1995 ville kunne erstattes af den  

 landsdækkende overenskomst, og at virksomhederne i øvrigt var indstillet på  

 at optage forhandlinger omkring en tilpasning af de eksisterende løn- og  

 ansættelsesvilkår til den landsdækkende overenskomst.
Denne henvendelse  

 afvistes af Specialarbejderforbundet i Danmark ved en skrivelse af 20. januar  

 1995, hvori det hedder:
»Det er stadigvæk forbundets opfattelse, at ønsker man sig frigjort  

 for en overenskomst, kan det ske på 2 måder.
Enten ved at man konflikter sig  

 fri af den - eller at der sker en aftale mellem parterne.
Vi har forstået på Deres brev, at De indbyder til en forhandling, men dog  

 er af den opfattelse, at uanset hvad den forhandling munder ud i, sker der et  

 overenskomstskift.
Vi forbeholder os derfor at indbringe sagen for  

 Arbejdsretten i det omfang, man ikke følger overenskomsten indgået mellem  

 vores Sønderborg og Vejen afdelinger og ovennævnte virksomhed.« I et protokollat vedrørende endnu et fællesmøde, der på den baggrund blev  

 afholdt den 1. februar 1995, er anført følgende om parternes synspunkter:
»Fra arbejdsgiverside var man af den opfattelse, at de opsagte  

 virksomhedsoverenskomster indgået med SID's lokale afdelinger i henholdsvis  

 Sønderborg og Vejen for de 2 ovennævnte virksomheder - pr. 1. april 1995 -  

 kunne erstattes af overenskomsten mellem Specialarbejderforbundet i Danmark  

 og Mejeribrugets Arbejdsgiverforening, jfr.
Hovedaftalens § 7, stk. 2, idet  

 virksomhederne i december 1994 var blevet optaget som medlem af Mejeribrugets  

 Arbejdsgiverforening, der havde en landsdækkende organisationsoverenskomst  

 med Specialarbejderforbundet i Danmark.
Fra lønmodtagerside gjorde man gældende, at overenskomsterne mellem Defoma  

 A/S og SID Sønderborg og mellem Van den Bergh Foods A/S og SID Sønderborg og  

 Vejen fortsat består, jfr.
Hovedaftalens § 7, stk. 2, og alene kan bortfalde  

 ved forhandling eller arbejdsstandsning i overensstemmelse med reglerne i  

 Hovedaftalens § 2, fordi overenskomsten mellem Mejeribrugets  

 Arbejdsgiverforening og Specialarbejderforbundet i Danmark ikke kan betragtes  

 som værende indgået mellem samme parter som de nuværende overenskomster, og  

 fordi overenskomsten mellem Mejeribrugets Arbejdsgiverforening og  

 Specialarbejderforbundet heller ikke dækker samme arbejdsområder, idet der er  

 tradition for, at arbejdsområdet er dækket af en industrioverenskomst.
 Enighed kunne ikke opnås, hvorimod parterne var enige om, at  

 arbejdsgiversiden - hurtigst muligt - indbringer sagen for Arbejdsretten med  

 henblik på en snarlig retlig afgørelse af dette spørgsmål.
Parterne aftalte endvidere, at strejkevarsler tidligst kan afgives, når  

 Arbejdsrettens afgørelse i sagen foreligger, og at de opsagte overenskomster  

 fortsætter - også ud over den 1. april 1995 - og indtil Arbejdsrettens  

 afgørelse foreligger.« Det fremgår af sagen, at den ene af de hidtil gældende lokaloverenskomster  

 er indgået mellem Van den Bergh Foods A/S og Specialarbejderforbundet i  

 Danmark, Sønderborg og Vejen vedrørende fabrikkerne i Sønderborg og Vejen,  

 mens den anden overenskomst er indgået mellem A/S Defoma og  

 Specialarbejderforbundet i Danmark, Sønderborg, og omfatter medlemmer af  

 Specialarbejderforbundet i Danmark, der er beskæftiget på Defoma, Nørrebro 3,  

 Sønderborg.
Om begge overenskomsters gyldighedsområde hedder det, at de  

 omfatter alt forefaldende arbejde i det omfang, der i øjeblikket er gældende.  

 Der er enighed om, at også den landsdækkende organisationsoverenskomst, som  

 ifølge klagerne skal erstatte særoverenskomsterne, dækker forefaldende  

 ufaglært arbejde.
Landsoverenskomstens titel er »Overenskomst for  

 ikke-faglærte arbejdere, der er medlemmer af SPECIALARBEJDERFORBUNDET, og som  

 er beskæftiget på virksomheder, der er medlemmer af MEJERIBRUGETS  

 ARBEJDSGIVERFORENING.« Både særoverenskomsterne og landsoverenskomsten  

 er normallønsoverenskomster, der fornyes pr. 1. april.
Der er imidlertid  

 enighed mellem parterne om, at virksomhedsoverenskomsterne for Defoma A/S og  

 Van den Bergh Foods A/S - som det også fremgår af to skrivelser af 21.  

 oktober 1980 og af 10. december 1982 vedrørende forhandlingsregler for de  

 kommende overenskomstforhandlinger henholdsvis 1980/81 og 1981/83 - i vidt  

 omfang indeholder bestemmelser om løn- og arbejdsvilkår, der enten stammer  

 fra den tidligere Fællesoverenskomst mellem Industrifagene og Kvindeligt  

 Arbejderforbund i Danmark/Specialarbejderforbundet i Danmark, eller er aftalt  

 med inspiration i overenskomstfornyelsen for industriens områder.
Til belysning af spørgsmålet om, hvorvidt overenskomsten mellem  

 Mejeribrugets Arbejdsgiverforening og Specialarbejderforbundet i Danmark  

 dækker samme arbejdsområde som de hidtidige virksomhedsoverenskomster, har  

 klagerne fremlagt en udtalelse af 24. februar 1995 fra lektor i  

 mejeriteknologi ved Den kgl.
Veterinær- og Landbohøjskole, Mejeri- og  

 levnedsmiddelinstituttet, J.
Ryhmer Kristiansen, om produktion af smør og  

 margarine.
Det hedder i denne udtalelse:
 »Med udstedelsen af lov nr. 342 af 14. maj 1992 om mælk,  

 mælkeprodukter og margarine mv og de i medfør af denne lov udstedte  

 bekendtgørelser blev smør, blandingsprodukter og margarine underkastet de  

 samme lovgivningsmæssige krav (hygiejniske krav, deklarationer, tilsætninger,  

 mærkninger, vandindhold mv).
Herefter har mejerivirksomhederne i meget stort omfang fremstillet  

 blandingsprodukter som f.eks.
Kærgaarden, Guldkorn, Kløverblomst m.fl. og de  

 anvendte processer er herved næsten blevet identiske med  

 margarinefremstillingsprocesserne.
 Både mejeri- og margarinevirksomhederne arbejder således med vand i olie  

 emulsioner, tilsætning af emulgatorer, en vandfase bestående af syrnet  

 skummetmælk med højt aromaindhold (indirekte biologisk syrning),  

 rørkølesystem, æltemaskine, et fuldstændigt identisk pakkesystem mv.  

 Endvidere skal såvel smør som blandingsprodukter og margarine gennemgå en  

 hærdning inden salg til forbrugerne kan finde sted.
Konklusionen må derfor blive, at arbejdsprocesserne på mejeri og  

 margarinevirksomhederne er næsten identiske.
Forskellen ligger i  

 råstofudvindingen.
Oftest foregår udvindingen af plante- og fiskeolierne dog  

 uden for margarinefabrikken på en speciel oliefabrik, hvorimod mælkefedtet  

 udvindes på mejerivirksomheden.
Sluttelig skal nævnes, at produktion af smør og blandingsprodukter er mere  

 identisk med margarineproduktion end mejeriindustriens øvrige  

 produktionsgrene som osteproduktion, mælkekonserves, iskrem mv.« Endvidere har Mejerifagets Lærlingeudvalg til brug for sagen afgivet  

 følgende erklæring af 3. april 1995:
 »På given foranledning skal det herved oplyses, at Mejerifagets  

 Lærlingeudvalg har fastsat følgende regler for godkendelse af  

 praktikvirksomheder i mejeristuddannelsen:
»For at en virksomhed kan godkendes som praktiksted i uddannelsen,  

 kræves det, at virksomheden er autoriseret i henhold til lov nr. 342 af 14.  

 maj 1992, om mælk, mælkeprodukter, margarine mv. (mælkeproduktloven), og at  

 virksomheden tilvirker enten ost, smør, blandingsprodukter, mælkekonserves,  

 kasein, kaseinater, konsumis m.m, desserter m.m., konsummælkprodukter eller  

 margarine.« Som det fremgår af de fastsatte regler for godkendelse af praktiksteder,  

 er der således åbnet mulighed for, at den praktiske uddannelse i  

 mejeristuddannelsen kan gennemføres i virksomheder, der producerer margarine,  

 og på samme vilkår, som er gældende for andre virksomheder som er autoriseret  

 i henhold til mælkeproduktloven.' Klagerne har til støtte for deres påstand anført, at en arbejdsgiver, der  

 allerede er bundet af en kollektiv overenskomst, og som indmelder sig i en  

 arbejdsgiverorganisation, forbliver bundet af sin særoverenskomst, indtil den  

 bringes til ophør ved opsigelse.
Først herefter bliver han omfattet af  

 organisationsoverenskomsten.
Hvis det arbejde, der udføres i virksomheden, er  

 omfattet af organisationsoverenskomstens faglige gyldighedsområde, bliver han  

 til gengæld frigjort for sin særoverenskomst ved »simpel  

 opsigelse«, dvs. uden »frigørelseskonflikt«, jf.
Hovedaftalens  

 § 7, stk. 2, og Per Jacobsen i Kollektiv Arbejdsret, 5. udgave (1994), side  

 96 f.
I overensstemmelse hermed er det klagernes opfattelse, at de hidtidige  

 virksomhedsoverenskomster i denne sag ved virksomhedernes indtræden i  

 Mejeribrugets Arbejdsgiverforening og opsigelsen pr. 31. marts 1995 pr. 1.  

 april 1995 er erstattet af Mejeribrugets Arbejdsgiverforenings landsdækkende  

 overenskomst med Specialarbejderforbundet i Danmark.
Med hensyn til  

 spørgsmålet om identiteten mellem overenskomstparterne er det ubestridt, at  

 der på arbejdsgiverside er identitet.
For så vidt angår parterne på  

 arbejdstagerside er det klagernes opfattelse, at Specialarbejderforbundet i  

 Danmark er part både i de hidtidige særoverenskomster og i den landsdækkende  

 overenskomst med Meje ribrugets Arbejdsgiverforening.
Det er i den  

 forbindelse underordnet for arbejdsgiverparten, under hvilken gruppe i  

 Specialarbejderforbundet i Danmark de pågældende overenskomster ifølge  

 Specialarbejderforbundet i Danmark's interne arbejdsfordeling henhører.
Det  

 er under alle omstændigheder samme forbund, og den landsdækkende  

 organisationsoverenskomst henviser da i sin overskrift også til  

 Specialarbejderforbundet i Danmark som sådan og ikke til en bestemt gruppe  

 under Specialarbejderforbundet i Danmark.
Med hensyn til spørgsmålet om arbejdsområdet henholdsvis for  

 særoverenskomsterne og for den landsdækkende organisationsoverenskomst har  

 klagerne anført, at der ikke som hævdet af de indklagede kan siges at være  

 tradition for en industrioverenskomst for det omhandlede arbejde, selvom  

 mange bestemmelser stammer fra den tidligere Fællesoverenskomst for  

 industrifagene.
Der er derimod tradition for, at arbejdsopgaverne er omfattet  

 af særoverenskomster.
Dette er imidlertid retligt set uden betydning.  

 Afgørende er derimod, at den landsdækkende organisationsoverenskomst  

 ubestridt dækker smørproduktion, og at arbejdsprocesserne praktisk talt er de  

 samme.
Både særoverenskomsterne og den landsdækkende  

 organisationsoverenskomst omfatter alt forefaldende ufaglært arbejde, jf.
Per  

 Jacobsen, anførte sted side 165, og de forskelle, der af de indklagede er  

 påvist imellem på den ene side særoverenskomsterne og på den anden side  

 landsoverenskomsten med hensyn til en række forhold, gør ikke  

 landsoverenskomsten uanvendelig ved margarineproduktion.
Der er tale om  

 forskellige goder efter de pågældende overenskomstregler, men det bevirker  

 ikke, at det er udelukket at bringe særoverenskomsterne til ophør ved simpel  

 opsigelse.
Det kan gøre tilpasningsforhandlinger rimelige, således som det  

 også er tilbudt i det foreliggende tilfælde.
Men dette har  

 Specialarbejderforbundet i Danmark i modsætning til andre forbund afvist.
I  

 øvrigt er lighederne imellem særoverenskomster og landsoverenskomst mere  

 påfaldende end forskellighederne.
Klagerne har herved henvist til, at de  

 nævnte overenskomster er normallønsoverenskomster i modsætning til den  

 tidligere Fællesoverenskomst - den nuværende Industriens overenskomst - der  

 er en minimallønsoverenskomst, at både særoverenskomster og landsoverenskomst  

 omfatter alt forefaldende ufaglært arbejde, og at opsigelsesterminen er den  

 1. april i modsætning til Industriens overenskomst.
Overfor de indklagedes  

 betragtninger med hensyn til parternes intentioner for dækningsområdet ved  

 indgåelsen af organisationsoverenskomsten med Mejeribrugets  

 Arbejdsgiverforening har klagerne anført, at der er tale om en overenskomst  

 indgået for en branche i udvikling, og at det klart må have indgået i  

 parternes fælles forudsætninger, at overenskomsten eventuelt kunne komme til  

 at omfatte noget andet end oprindeligt - herunder margarineproduktion.
Den af  

 de indklagede påberåbte arbejdsretlige praksis angår andre spørgsmål og løser  

 ikke den foreliggende uoverensstemmelse.
Sammenfattende har klagerne gjort  

 gældende, at der ikke er noget grundlag for, at Specialarbejderforbundet i  

 Danmark skulle stilles anderledes i den foreliggende situation end de andre  

 fagforbund, der har accepteret overenskomstskiftet.
De indklagede har til støtte for frifindelsespåstanden gjort gældende, at  

 betingelserne i Hovedaftalens § 7, stk. 2, for på grundlag af simpel  

 opsigelse at erstatte særoverenskomsterne med den landsdækkende  

 organisationsoverenskomst ikke er opfyldt, fordi der ikke er tale om samme  

 parter på arbejdstagersiden, og fordi landsoverenskomsten ikke har samme  

 faglige gyldighedsområde som særoverenskomsterne.
Med hensyn til det faglige  

 gyldighedsområde har de indklagede anført, at organisationsoverenskomsten med  

 Mejeribrugets Arbejdsgivere aldrig har været tænkt som en overenskomst, der  

 skulle omfatte margarineproduktion.
Tanken har været, at landsoverenskomsten  

 skulle omfatte egentlig mejeriproduktion, medens margarineproduktion var  

 omfattet af særoverenskomster for de enkelte margarineproducerende  

 virksomheder, med bestemmelser hentet fra den tidligere Fællesoverenskomst  

 for industrien.
Parternes intentioner - da man indgik den landsdækkende  

 organisationsoverenskomst med Mejeribrugets Arbejdsgiverforening - var  

 således, at denne overenskomst ikke skulle omfatte margarineproduktion, og  

 disse intentioner må også være bindende i dag, selvom tiden har gjort, at en  

 række virksomheder fra starten af 1990'erne er gået over til  

 margarineproduktion.
Med hensyn til de indklagedes anbringende om, at der ikke er tale om samme  

 part på arbejdstagerside, selvom Specialarbejderforbundet optræder både i  

 særoverenskomsterne og i den landsdækkende organisationsoverenskomst, har de  

 indklagede nærmere anført, at Specialarbejderforbundet i Danmark er opdelt i  

 fire grupper, der dækker hver sit område: GLS-gruppen (for gartneri, skov- og  

 landbrug), transportgruppen (chaufførerne), byggegruppen og fabriksgruppen.  

 Særoverenskomsterne for Defoma A/S og Van den Bergh Foods A/S er  

 fabriksoverenskomster, der hører ind under fabriksgruppen og intet har med  

 GLS-gruppen at gøre, hvorimod den landsdækkende organisationsoverenskomst med  

 Mejeribrugets Arbejdsgiverforening er indgået med Specialarbejderforbundet i  

 Danmark's GLS-gruppe.
Fabriksgruppen vil således ikke have nogen overenskomst  

 med de omhandlede virksomheder, hvis landsoverenskomsten skal erstatte de  

 hidtidige særoverenskomster.
Det er uden betydning, at andre forbund har  

 accepteret overenskomstskiftet, idet de andre forbund alle er parter i de  

 overenskomster, som klagerne vil erstatte særoverenskomsterne med.
Det  

 fremgår af fremlagt korrespondance, at klagerne er klar over, at  

 Specialarbejderforbundet i Danmark er opdelt i de nævnte grupper.
De  

 indklagede har i øvrigt særlig henvist til Arbejdsrettens domme i sag 92.297  

 (omtalt i Arbejdsretligt Tidsskrift 1993, side 90) og i sag 93.273 (omtalt i  

 Arbejdsretligt Tidsskrift 1994, side 47). Hvis klagerne får medhold, vil  

 konsekvensen blive, at det arbejdsområde, der hidtil har været omfattet af  

 særoverenskomsterne, vil blive fjernet fra fabriksgruppens område, og fra en  

 hovedaftale til en anden, og dette må føre til, at klagerne for at løse sig  

 fra særoverenskomsterne må iværksætte frigørelseskonflikt.
ARBEJDSRETTEN SKAL UDTALE Både særoverenskomster og landsoverenskomst er ifølge overenskomsternes  

 fremtræden indgået med Specialarbejderforbundet i Danmark, og det er ikke  

 overfor Arbejdsretten godt gjort, at det på nogen måde fra forbundets side er  

 præciseret, at det ikke var Specialarbejderforbundet i Danmark som sådan men  

 kun Specialarbejderforbundet i Danmark's fabriksgruppe, der skulle være part  

 i de omhandlede særoverenskomster.
Det er heller ikke godtgjort, at  

 arbejdsgiverparten i øvrigt har haft grund til at formode, at en sådan  

 begrænsning med hensyn til partsforholdet var tilsigtet.
Det kan som  

 ubestridt lægges til grund, at der på arbejdsgiversiden er identitet.  

 Herefter må klagerne have medhold i, at særoverenskomsterne må anses for at  

 have samme parter som landsoverenskomsten.
Med hensyn til overenskomsternes faglige gyldighedsområde kan det lægges  

 til grund, at både særoverenskomster og landsoverenskomst omfatter alt  

 forefaldende, ufaglært arbejde, og at landsoverenskomsten i hvert fald dækker  

 egentlig mejeriproduktion.
Der fremgår endvidere af de fremlagte erklæringer  

 fra landbohøjskolens Mejeri- og levnedsmiddelinstitut og fra Mejerifagets  

 Lærlingeudvalg, at arbejdsprocesserne på mejeri- og margarinevirksomheder er  

 næsten identiske, og at den praktiske uddannelse i mejeristuddannelsen kan  

 gennemføres i virksomheder, der producerer margarine, og på samme vilkår, som  

 er gældende for andre virksomheder, som er autoriseret i henhold til  

 mælkeproduktloven.
Herefter findes det ubetænkeligt at fastslå, at det  

 arbejde, der er omfattet af særoverenskomsterne med Dafoma A/S og Van den  

 Bergh Foods A/S, også er dækket af overenskomsten mellem Mejeribrugets  

 Arbejdsgiverforening og Specialarbejderforbundet i Danmark.
Der er ikke af de  

 indklagede anført noget, der kan føre til et andet resultat.
 Som følge af det anførte tager Arbejdsretten klagernes påstand til følge.
Thi kendes for ret Indklagede Specialarbejderforbundet i Danmark tilpligtes at anerkende, at  

 overenskomsterne mellem Defoma A/S og Specialarbejderforbundet i Danmark,  

 Sønderborg og mellem Van den Bergh Foods A/S og Specialarbejderforbundet i  

 Danmark Sønderborg og Vejen vedrørende fabrikkerne i Sønderborg og Vejen i  

 henhold til opsigelse af 23. december 1994 bortfalder pr. 31. marts 1995 og  

 pr. 1. april 1995 erstattes af overenskomsten mellem Mejeribrugets  

 Arbejdsgiverforening og Specialarbejderforbundet i Danmark.
 I sagsomkostninger til Arbejdsretten skal de indklagede,  

 Landsorganisationen i Danmark for Specialarbejderforbundet i Danmark, betale  

 2.000 kr.
