Ligningsrådet har taget stilling til, om fortjeneste ved frasalg af 2  

 parceller kan modregnes i udgifterne til forbedringer, der foretages på  

 stuehuset.
Spørgsmålet besvaredes bekræftende.
 Ligningsrådet blev spurgt om følgende:
Spørgsmål Er der mulighed for at genanbringe fortjenesten ved salg af 2 parceller i  

 1996 fra en landbrugsejendom i forbedringer, der foretages på ejendommens  

 stuehus i 1997? Svar Ja, se sagsfremstillingen.
Sagsfremstilling og begrundelse Skatteyderen ejede og drev en landbrugsejendom på 29,1 ha landbrugsjord.  

 Der var i 1996 fra ejendommen solgt 2 parceller på hhv. 1,45 ha og 4,14 ha.  

 Under henvisning til genanbringelsesreglen i EBL § 6 C ønskedes der bindende  

 forhåndsbesked om muligheden for at genanbringe fortjenesten ved salget i  

 forbedringer, der skulle foretages på ejendommens stuehus.
Kommunen havde udtalt, at betingelsen i EBL § 6 C måtte opfattes således,  

 at en ombygning eller tilbygning skulle ske på en ejendom, der helt eller  

 delvis anvendtes erhvervsmæssigt.
Der var på ejendommen tale om et  

 fritliggende stuehus, og dette ansås ikke for erhvervsmæssigt anvendt.
Det  

 var derfor skatteforvaltningens opfattelse, at genanbringelsesreglen ikke  

 kunne anvendes ved forbedringer på stuehuset.
Der henvistes dog til en  

 bindende forhåndsbesked, hvor fortjenesten blev godkendt anvendt til  

 ombygning på dels stuehus og dels driftsbygninger, uden at der var anført  

 noget om, at bygningerne var sammenbyggede.
Det var told- og skatteregionens opfattelse, at der efter frasalget af  

 parcellerne stadig var tale om en erhvervsmæssigt drevet landbrugsejendom, og  

 at EBL §§ 6 A og 6 C ikke gav udtryk for, at geninvestering kun kunne ske på  

 den del af ejendommen, der anvendtes erhvervsmæssigt.
Genanbringelse af  

 fortjenesten kunne derfor foretages på forbedringerne på stuehuset.
 Ligningsrådet tiltrådte regionens indstilling.
