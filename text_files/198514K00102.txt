Nr BTL 102 Betænkning over Forslag til lov om ændring af lov om realkreditinstitutter  

 (Begrænsning i långivningen til visse ejendomme)   

 Nr L 102 1985-86, 1. samling Blad nr 301 Afgivet af boligudvalget Afgivet: 19851208 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
Udvalget har endvidere modtaget mundtlig og/ eller skriftlig henvendelse fra:
Håndværksrådet, Komgas - Det fælleskommunale Naturgasselskab og Realkreditrådet.
Der er af boligministeren stillet ændringsforslag, hvorom henvises til de ledsagende bemærkninger.
Boligministeren har over for udvalget oplyst, at det påtænkte loft for realkreditinstitutternes værdiansættelse alene vil blive anvendt i forbindelse med udmåling af tillægslån og lån til om- og tilbygning, men ikke til ejerskifte.
Herefter indstiller et flertal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de stillede ændringsforslag.
Et mindretal (socialdemokratiets og socialistisk folkepartis medlemmer af udvalget) vil redegøre for sin stilling til de stillede ændringsforslag ved 2. behandling, men indstiller i øvrigt lovforslaget til forkastelse.
 Mindretallet ønsker i øvrigt at bemærke følgende:
Regeringens indgreb tager især sigte på en kraftig begrænsning af byggeriet med større arbejdsløshed til følge, bl.a. ved at begrænse låneadgangen i realkreditinstitutterne.
Udvalgsarbejdet har vist, hvor dårligt og uigennemtænkt lovforslaget er, hvad der understreges af, at boligministeren har været nødsaget til at ændre lovforslaget på centrale punkter.
Det er dokumenteret, at et ensidigt indgreb over for realkreditten, i det omfang de nugældende regler vil blive berørt, vil medvirke til en forskydning af låneoptagningen til alternativt lånemarked.
Banker, sparekasser, forsikringsselskaber, pensionskasser og ikke mindst det grå og sorte lånemarked vil få en fordel af regeringens indgreb.
Derfor er et ensidigt indgreb over for realkreditten virkningsløst eller skadeligt.
Det er specielt de økonomisk dårligt stillede, som ofte er tvunget til at søge lån på det grå eller sorte lånemarked, der må betale prisen.
Lovforslagets begrænsning for lån til om- og tilbygning kan begrænse nyinvesteringer i energibesparende foranstaltninger, alternativ energi og tilslutning til naturgas, hvad mindretallet finder beklageligt.
ÆNDRINGSFORSLAG Til § 1 Af boligministeren, tiltrådt af et flertal (KF, V, RV, CD og KrF):
 1) Nr. 3 affattes således:
 »3. I § 10 indsættes efter stk. 7 som nyt stykke:
»Stk. 8. Lån efter stk. 7 til de i stk. 2, 2. pkt., nævnte ejendomme, hvor den offentlige ejendomsvurdering overstiger 500.000 kr., samt de i stk. 6 nævnte ejendomme kan kun ydes, hvis låneprovenuet udgør mindst 5 pct. af ejendommens værdi efter foranstaltningens gennemførelse.« Stk. 8-13 bliver herefter stk. 9-14.' 2) Nr. 8 affattes således:
 »8. § 13, stk. 1, nr. 8 og 9, affattes således:
»8) 20 år for lån til ejerskifte, vedligeholdelse, opretning samt om- og tilbygning af ejendomme til helårsbeboelse.
9) 15 år for lån til vedligeholdelse, opretning samt om- og tilbygning af fritidshuse.«» 3) Nr. 9 affattes således:
 »9. Efter § 18 indsættes som ny paragraf:
»§ 18 a.
Boligministeren kan ved långivning til parcel- og rækkehuse, ejerlejligheder til helårsbeboelse til brug for ejeren samt fritidshuse fastsætte nærmere regler om obligationsudstedelsens omfang og sammensætning i forbindelse med ydelse af tillægslån samt lån til om- og tilbygning.«» Til § 2 4) Stk. 3 udgår.
BEMÆRKNINGER Til nr. 1 Den foreslåede ændring vil indebære en begrænsing af lovforslagets virknnger for parcelhuse m.v. med en offentlig ejendomsvurdering på mindre end 500.000 kr.
Begrænsningen omfatter ikke fritidshuse.
Til nr. 2 Ændringsforslaget indebærer, at den gældende amortisationstid på 20 år for lån til ejerskifte og om- og tilbygning m.v. opretholdes.
Til nr. 3 Den ændrede affattelse indebærer en præcisering af omfanget af den foreslåede bemyndigelse til boligministeren.
Til nr. 4 Den foreslåede ændring er en konsekvens af den under nr. 2 foreslåede ændring.
Agnete Laustsen (KF) Birgit Fogh-Andersen (KF) Svend Åge Petersen (KF) Merete Aarup (KF) Bente Nielsen (V) Fogh Rasmussen (V) nfmd.
Birgith Mogensen (CD) Arne Bjerregaard (KrF) Svend Andersen (S) Bakholt (S) Baadsgaard (S) Knud Damgaard (S) fmd.
Torben Lund (S) Lissa Mathiasen (S) Agerschou (SF) Finn O.
Christensen (SF) Estrup (RV) Partierne VS, FP og FD havde ikke medlemmer i udvalget.
