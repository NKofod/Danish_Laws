Ændringsforslag stillet den 14. juni 2017 Ændringsforslag til 3. behandling af Forslag til lov om ændring af straffeloven (Skærpelse af straffen for utryghedsskabende tiggeri) [af justitsministeren (Søren Pape Poulsen)]:
Til § 1 Af Martin Henriksen (DF):
 1) I det under nr. 1 foreslåede § 197, stk. 2, indsættes efter »stationer«: », i eller ved supermarkeder«.
[Tiggeri i og ved supermarkeder] 2) Det under nr. 1 foreslåede § 197, stk. 3, affattes således:
»Stk. 3. Straffen efter stk. 1 kan stige til fængsel indtil 1 år, hvis forholdet er begået et af de steder, der er nævnt i stk. 2.« [Strafskærpelse for førstegangstilfælde begået et af de steder, der er nævnt i stk. 2] Bemærkninger Til nr. 1 Ved »supermarked« forstås en selvbetjeningsbutik, hvis primære sortiment er fødevarer og dagligvarer. Ændringsforslaget omfatter alle egentlige butikker af en vis størrelse, der forhandler et bredt udvalg af både føde- og dagligvarer. Ændringsforslaget omfatter ikke kiosker og andre mindre salgssteder med et begrænset varesortiment. Ændringsforslaget omfatter supermarkeder, der er beliggende i et butikscenter.
 Ændringsforslaget omfatter tiggeri »i eller ved« et supermarked. Ændringsforslaget omfatter således tiggeri, der foregår inde i supermarkedet, ligesom tiggeri, der foregår umiddelbart uden for supermarkedet eller på steder, der naturligt hører til supermarkedet, herunder parkeringspladser i tilknytning til supermarkedet, også er omfattet.
 Ændringsforslaget omfatter ikke hjemløse, der sælger Hus Forbi.
Til nr. 2 Det foreslås i en ny affattelse af det foreslåede § 197, stk. 3, i straffeloven, at straffen efter stk. 1 kan stige til fængsel indtil 1 år, hvis forholdet er begået et af de steder, der er nævnt i det foreslåede stk. 2. Dette gælder, både når gerningsmanden er ansvarlig efter bestemmelsens 1. led (fremover stk. 1, 1. pkt., 1. led, jf. stk. 2), og når gerningsmanden tillader, at nogen under 18 år, der hører til den pågældendes husstand, tigger et af de steder, der er nævnt i det foreslåede stk. 2.
 Der er herved lagt op til, at straffen i førstegangstilfælde som udgangspunkt fastsættes til ubetinget fængsel i 3 måneder, når tiggeri begås et af de steder, der er nævnt i det foreslåede stk. 2.
 Strafudmålingen vil fortsat bero på domstolenes konkrete vurdering i det enkelte tilfælde af samtlige omstændigheder i sagen, og det angivne strafniveau vil derfor kunne fraviges i op- eller nedadgående retning, hvis der i den konkrete sag foreligger skærpende eller formildende omstændigheder, jf. herved de almindelige regler om straffens fastsættelse i straffelovens kapitel 10.
 Er lovovertrædelsen således af organiseret karakter, herunder begået af flere i forening eller som led i omfattende kriminalitet, vil det  ligesom i dag  kunne indgå som en (yderligere) skærpende omstændighed ved straffens fastsættelse, jf. straffelovens § 81, nr. 2 og 3. Det gælder efter omstændighederne også, hvis der er tale om personer, der kommer til Danmark med det formål at tigge de steder, der er nævnt i det foreslåede stk. 2.
 Under formildende omstændigheder kan straffen omvendt udmåles lavere, og der er også mulighed for at lade straffen bortfalde, jf. bestemmelsens 2. pkt. (fremover stk. 1, 2. pkt.), som ikke foreslås ændret, og straffelovens § 83, 2. pkt., og § 82.
