Advokatudgifter Reference:
LL § 8 J SL § 6, stk. 1 A klagede for indkomståret 1997 over, at de stedlige  

 skattemyndigheder ikke havde godkendt fradrag for advokatomkostninger, 8.333  

 kr.
Det fremgik af sagens oplysninger, at klageren var læge, og at han  

 var medindehaver af et lægehus.
Lægehuset blev drevet som et  

 interessentskab med i alt 3 interessenter.
Pr. 1. januar 1997 var en  

 medinteressent udtrådt af interessentskabet.
 Ifølge den oprindelige interessentskabskontrakt kunne de  

 tilbageværende interessenter, når en medinteressent  

 udtrådte, vælge enten at stille krav om, at den udtrædende  

 interessent skulle sælge sin andel af praksis direkte til en ny  

 læge eller at overtage den udtrædendes praksisandel.
Pr. 1. januar 1997 blev den udtrædende interessents andel af  

 lægepraksisen solgt til en ny læge.
Der var i forbindelse hermed  

 udarbejdet en ny interessentskabskontrakt.
Omkostningerne herved havde  

 udgjort 25.000 kr., og klageren havde foretaget fradrag for 1/3 heraf.
De stedlige skattemyndigheder havde ikke godkendt fradrag for  

 advokatudgifterne.
Man havde ikke fundet, at der var tale om  

 fradragsberettigede driftsomkostninger i henhold til statsskattelovens § 6,  

 stk. 1, litra a.
Der var herved henvist til TfS 1995.556 LSR.
 Videre havde man ikke fundet, at udgifterne kunne henføres til  

 ligningslovens § 8 J, idet der hverken var tale om etablering af ny  

 virksomhed eller udvidelse af en bestående virksomhed.
 Klagerens revisor havde over for Landsskatteretten påstået  

 fradrag for advokatomkostningerne godkendt i henhold til ligningslovens § 8  

 J, idet han havde anført, at der var tale om etablering af  

 erhvervsvirksomhed.
Det var videre anført, at advokatudgifter til udarbejdelse af ny  

 interessentskabskontrakt ved optagelse af ny interessent var en  

 nødvendighed for at bibeholde og vedligeholde den fremtidige  

 indkomsterhvervelse.
Hvis det ikke var lykkedes at finde en ny interessent,  

 ville virksomhedens indtjeningsgrundlag blive væsentligt reduceret.
Landsskatteretten bemærkede, at udgifter til advokat- og  

 revisorbistand kunne fradrages efter statsskattelovens § 6, stk. 1, litra a,  

 såfremt bistanden vedrørte erhvervelsen af indtægter, som  

 skulle medregnes ved indkomstopgørelsen, eller afholdelsen af  

 udgifter, som kunne fradrages ved indkomstopgørelsen.
Såfremt  

 bistanden vedrørte rene formuedispositioner eller  

 formuesfæren/indtægtskilden, kunne udgifterne ikke fradrages.
 Landsskatteretten fandt herefter ikke, at de afholdte advokatudgifter  

 kunne fradrages som driftsomkostninger i henhold til statsskattelovens § 6,  

 stk. 1, litra a, idet der ikke var tale om udgifter, der vedrørte den  

 løbende drift.
 Landsskatteretten bemærkede videre, at fradrag efter ligningslovens  

 § 8 J forudsatte, at afholdelsen af udgifterne skete i forbindelse med  

 etablering af en erhvervsvirksomhed eller udvidelse af en bestående  

 erhvervsvirksomhed, samt at bestemmelsen tilsigtede at give fradrag for  

 udgifter, som var typiske i en etableringsfase eller i forbindelse med en  

 udvidelse af virksomheden, jf. bemærkningerne til ligningslovens § 8 J  

 i forslag til lov om ændring af forskellige skattelove, lov nr. 47 af  

 9. oktober 1991. Det fremgik endvidere, at der alene var fradrag for udgifter  

 til rådgivning til advokater og revisorer.
I cirkulære nr. 72 af 17. april 1996 til ligningsloven pkt. 14.10,  

 4. afsnit, var det anført, at begreberne etablering og udvidelse  

 skulle fortolkes bredt.
Således var der f.eks. fradrag for  

 advokatomkostninger afholdt i forbindelse med en eventuel udvidelse af en  

 selskabskapital.
Videre var det i TfS 1996.556 LSR anført, at  

 optagelse af en yderligere interessent i et lægeinteressentskab efter  

 rettens opfattelse indebar en udvidelse af virksomheden, hvorefter der var  

 fradrag for advokatudgifter i forbindelse med optagelsen af en ny  

 interessent.
Landsskatteretten fandt imidlertid, at interessentskabet ved at udskifte  

 en interessent med en anden, således at den nye interessent  

 indtrådte i den tidligere interessents sted, ikke havde udvidet  

 virksomheden i henhold til ligningslovens § 8 J.
Der var herefter ikke  

 fradrag for de i forbindelse hermed afholdte advokatomkostninger.  

 Ansættelsen blev stadfæstet.
