(Til skolemyndighederne, ledere af de  

 skolepsykologiske kontorer og samtlige skoler og kurser, der afholder  

 folkeskolens afsluttende prøver) Som anført i undervisningsministeriets cirkulæreskrivelse af 22. november  

 1979 om tilladelse til individuel fravigelse af reglerne om gennemførelse af  

 folkeskolens afsluttende prøver kan direktoratet for folkeskolen,  

 folkeoplysning, seminarier m.v. i henhold til § 41 i  

 undervisningsministeriets bekendtgørelse af 8. marts 1977 om folkeskolens  

 afsluttende prøver m.v. som ændret ved bekendtgørelse af 8. oktober 1979  

 tillade fravigelser af de i bekendtgørelsen givne regler, herunder ændring af  

 prøveformer ved de mundtlige og praktiske prøver.
 Tilladelserne er hidtil givet efter individuel ansøgning til elever med  

 handicap, som gør en fravigelse nødvendig, og til fremmedsprogede elever.
 En af undervisningsministeriet nedsat arbejdsgruppe har i juni 1981  

 afgivet en rapport om handicappedes deltagelse i statskontrollerede prøver og  

 eksaminer, hvor der foreslås en række ændringer i den hidtidige praksis,  

 herunder den hidtil fulgte procedure med hensyn til dispensationer fra  

 prøvereglerne.
Det er tanken, at der på grundlag af rapporten vil blive udarbejdet nye  

 regler om de handicappedes deltagelse i folkeskolens afgangsprøver, herunder  

 nye regler om fremgangsmåden i forbindelse med ansøgning herom, ligesom der  

 vil blive udarbejdet en vejledning.
Disse regler kan dog ikke forventes  

 udsendt med virkning for den kommende ordinære prøvetermin.
 Indtil nye regler foreligger, vil der for de fremmedsprogede elever som  

 hidtil, hvor særlige forhold gør sig gældende, efter individuel ansøgning  

 herom kunne gives tilladelse til f.eks. følgende fravigelser:
 Udvidet forberedelsestid ved de mundtlige prøver.
Udvidet prøvetid i skriftlig dansk, skriftlig regning/matematik skriftlig  

 engelsk og skriftlig tysk, Indtaling på bånd ved en af skolen udpeget lærer af tekstoplægget til  

 regning/matematik og skriftlig fremstilling.
 Der vil derimod som hidtil ikke kunne gives tilladelse til oversættelse af  

 opgaver til elevernes modersmål eller til medvirken af tolk ved prøverne,  

 ligesom der ikke vil blive givet tilladelse til, at elever indstiller sig til  

 enkelte discipliner inden for et fag.
 For så vidt angår anvendelse af ordbøger , kan de fremmedsprogede elever  

 fremtidig uden forudgående ansøgning anvende følgende ordbøger:
 Ved folkeskolens afgangsprøve og udvidede afgangsprøve i dansk kan  

 fremmedsprogede elever ud over de ordbøger, som er tilladt for alle elever,  

 tillige anvende ordbøger fra dansk til deres modersmål og fra deres modersmål  

 til dansk, evt. via et tredje sprog.
 Ved folkeskolens afgangsprøver i udvidede afgangsprøver i  

  regning/matematik og fysik/kemi kan fremmedsprogede elever anvende ordbøger  

 fra dansk til deres modersmål og fra deres modersmål til dansk, evt, via et  

 tredje sprog.
 Ved folkeskolens udvidede afgangsprøver i engelsk og tysk kan  

 fremmedsprogede elever ved de skriftlige prøver udover de ordbøger, som er  

 tilladt for alle elever, tillige anvende ordbøger fra dansk til deres  

 modersmål og fra deres modersmål til dansk, evt. et tredje sprog.
 Ansøgning om tilladelse til individuel fravigelse af de gældende regler i  

 de tilfælde, hvor direktoratets forudgående godkendelse ifølge ovenstående  

 skal indhentes, skal foruden begrundelse indeholde angivelse af fravigelsens  

 ønskede omfang.
 Ansøgningen bedes indsendt snarest muligt og senest inden 1. marts for så  

 vidt angår prøver i den ordinære prøvetermin og senest inden 1. oktober for  

 så vidt angår prøver i den ekstraordinære prøvetermin.
Undervisningsministeriet, direktoratet for folkeskolen, folkeoplysning, seminarier m,v., den 22. januar 1982.
P.
D.
V.
