Fremsat den 28. oktober 1998 af  

 justitsministeren (Frank Jensen) Forslag til Lov om undersøgelse af Politiets  

 Efterretningstjeneste § 1. Der nedsættes en undersøgelseskommission  

 bestående af 3 medlemmer, der udpeges af justitsministeren.
Formanden  

 udpeges efter fælles indstilling fra præsidenterne for  

 Østre Landsret og Vestre Landsret.
Et medlem udpeges efter indstilling  

 fra Advokatrådet.
Et medlem udpeges efter indstilling fra  

 Rektorkollegiet.
 Stk. 2. Efter aftale med undersøgelseskommissionen  

 udpeger justitsministeren en person, der som udspørger i  

 overensstemmelse med undersøgelseskommissionens bestemmelser  

 tilrettelægger og foretager afhøringer i kommissionen.
 Stk. 3. Undersøgelseskommissionen antager den  

 fornødne sekretariatsbistand og anden praktisk bistand.
 § 2. De personer, der efter § 1 deltager i  

 undersøgelsens gennemførelse, skal være uvildige og  

 uafhængige i forhold til de myndigheder og personer, hvis forhold er  

 omfattet af undersøgelsen.
 § 3. Undersøgelseskommissionen har til opgave at  

 undersøge, klarlægge og vurdere, om Politiets  

 Efterretningstjeneste siden 1968 i sin virksomhed i forhold til politiske  

 partier, faglige konflikter og politisk-ideologisk prægede grupperinger  

 og bevægelser i Danmark har efterlevet de regler og retningslinier for  

 tjenestens virksomhed, som har været fastsat af Folketinget eller  

 regeringen.
 Stk. 2. På grundlag af den i stk. 1 nævnte  

 undersøgelse, klarlæggelse og vurdering skal  

 undersøgelseskommissionen udtale sig om, hvorvidt der af  

 embedsmænd må antages at være begået fejl eller  

 forsømmelser, der kan give anledning til, at staten søger et  

 retligt ansvar gennemført.
 Stk. 3. Den i stk. 2 nævnte udtalelse skal alene  

 afgives i det omfang, undersøgelseskommissionens formand ikke finder  

 det retssikkerhedsmæssigt betænkeligt.
§ 4. Undersøgelseskommissionen afgør efter  

 samråd med udspørgeren, hvordan undersøgelsen skal  

 tilrettelægges.
Undersøgelsen skal tilrettelægges og  

 gennemføres på en sådan måde, at forholdet til andre  

 lande, hensynet til statens sikkerhed eller til tredjemand ikke skades.
 Stk. 2. Undersøgelseskommissionens formand leder  

 kommissionens møder.
 Stk. 3. Undersøgelseskommissionen skal føre en  

 protokol over møderne i kommissionen.
 Stk. 4. Undersøgelseskommissionen kan anmode  

 særligt sagkyndige om en udtalelse eller anden bistand til brug for  

 undersøgelsen.
§ 5. Enhver har pligt til at stille dokumenter og andet  

 foreliggende materiale til rådighed for  

 undersøgelseskommissionen, når kommissionen anmoder om det.  

 Pligten gælder ikke i det omfang, der efter § 8 ikke er pligt til  

 at afgive forklaring om indholdet af materialet.
Materiale, der er udarbejdet  

 af en minister eller embedsmand i embeds medfør, kan ikke nægtes  

 stillet til rådighed under henvisning til, at den  

 pågældende minister eller embedsmand efter § 8 ikke har  

 pligt til at afgive forklaring om indholdet af materialet.
 Stk. 2. Pligten efter stk. 1 gælder, uanset om de  

 pågældende oplysninger er undergivet tavshedspligt.
 § 6. Opfyldes den pligt, der er nævnt i § 5,  

 stk. 1, ikke, kan undersøgelseskommissionen give skriftligt  

 pålæg om, at materialet skal udleveres eller på anden  

 måde stilles til rådighed for kommissionen.
 Stk. 2. Efterkommes pålægget ikke, finder  

 retsplejelovens § 178 tilsvarende anvendelse.
 § 7. Enhver er efter anmodning fra  

 undersøgelseskommissionen forpligtet til at afgive forklaring for  

 kommissionen som vidne, jf. dog § 8.
§ 8. Pligten til at afgive forklaring som vidne gælder  

 ikke for en minister i det omfang, der må antages at foreligge mulighed  

 for strafansvar for den pågældende i anledning af de forhold,  

 afhøringen vedrører.
Vidnepligten gælder heller ikke for  

 en embedsmand i det omfang, der må antages at foreligge mulighed for  

 strafansvar eller disciplinæransvar for den pågældende i  

 anledning af de nævnte forhold.
 Stk. 2. Vidnepligten gælder i øvrigt med de  

 undtagelser, der er fastsat i retsplejelovens kapitel 18. Retsplejelovens  

 § 169 og § 170, stk. 3, finder dog ikke anvendelse.
 § 9. Reglerne i retsplejelovens kapitel 18 finder i  

 øvrigt tilsvarende anvendelse på afgivelse af forklaring  

 m.v.
 Stk. 2. Den, der har afgivet forklaring, har ret til at  

 få en udskrift af sin forklaring.
 § 10. Straffelovens §§ 158-160 finder tilsvarende  

 anvendelse på den, der afgiver falsk forklaring for  

 undersøgelseskommissionen.
 § 11. Den minister eller embedsmand, hvis forhold  

 undersøges, har ret til at lade sig bistå af en bisidder, der  

 beskikkes af kommissionen.
 Stk. 2. Undersøgelseskommissionen kan på ethvert  

 tidspunkt beslutte at tilbagekalde en beskikkelse af en bisidder, hvis  

 afgørende hensyn til den i stk. 1 nævnte person eller til  

 andre lande, statens sikkerhed, undersøgelsens gennemførelse  

 eller tredjemand taler for det.
 § 12. Bisidderen har ret til at overvære  

 afhøringer af sin klient i undersøgelseskommissionen.  

 Bisidderen har endvidere adgang til at overvære afhøringer af  

 andre i det omfang, afhøringerne foregår i offentlige  

 møder, jf. § 18, stk. 2. Undersøgelseskommissionen  

 kan give bisidderen adgang til at overvære afhøringer af andre  

 for lukkede døre, hvis væsentlige hensyn til bisidderens  

 mulighed for at varetage sin klients interesser taler for det.
Stk. 2. Undersøgelseskommissionen skal give bisidderen  

 adgang til at gøre sig bekendt med det materiale, der er af betydning  

 for den pågældendes klient.
Bisidderen har ret til at få  

 udskrift af forklaringer afgivet af klienten samt af forklaringer afgivet af  

 andre i offentlige møder, jf. § 18, stk. 2.
 Stk. 3. Bisidderen kan gøre sin klient bekendt med  

 samtlige oplysninger, som bisidderen har fået adgang til.  

 Undersøgelseskommissionen kan dog give bisidderen pålæg om  

 ikke at gøre sin klient bekendt med bestemte oplysninger, hvis  

 afgørende hensyn til andre lande, statens sikkerhed,  

 undersøgelsens gennemførelse eller tredjemand taler for det.  

 Bisidderen må ikke uden undersøgelseskommissionens samtykke  

 udlevere materiale, som bisidderen har modtaget fra  

 undersøgelseskommissionen, til sin klient.
 Stk. 4. Bisidderen kan anmode undersøgelseskommissionen  

 om at foranstalte bevisførelse.
 Stk. 5. Bisidderen kan foretage uddybende afhøring af  

 sin klient og af andre vidner i det omfang, bisidderen efter stk. 1 har  

 adgang til at overvære afhøringen.
 § 13. Undersøgelseskommissionen skal inden  

 afhøringen orientere den minister eller embedsmand, hvis forhold  

 undersøges, og dennes bisidder om de forhold af faktisk og eventuelt  

 retlig karakter, som undersøgelsen vedrørende den  

 pågældende omfatter.
 Stk. 2. Undersøgelseskommisionen skal efter  

 bevisførelsen orientere den pågældende minister eller  

 embedsmand og dennes bisidder om de faktiske og eventuelt retlige forhold  

 vedrørende den pågældende, som kommissionen overvejer at  

 give udtryk for i sin beretning.
 Stk. 3. Ministre og embedsmænd samt deres bisiddere har  

 ved undersøgelsens afslutning ret til at afgive en skriftlig udtalelse  

 til kommissionen om de faktiske og eventuelt retlige spørgsmål,  

 som undersøgelsen rejser vedrørende de  

 pågældende.
§ 14. Justitsministeren fastsætter salær og  

 godtgørelse til bisidderen efter de takster, der gælder for  

 beskikkede forsvarere i straffesager.
Undersøgelseskommissionen  

 afgiver indstilling til justitsministeren herom.
 § 15. De personer, der efter § 1 deltager i  

 undersøgelsens gennemførelse, har under ansvar efter  

 straffelovens §§ 152-152 e tavshedspligt med hensyn til enhver  

 oplysning, som de under deres virksomhed får kendskab til.
 Stk. 2. Den tavshedspligt, der er nævnt i stk. 1,  

 finder tilsvarende anvendelse på bisidderen samt på personer, der  

 efter § 4, stk. 4, anmodes om at yde bistand til kommissionen.
 § 16. Den tavshedspligt, der følger af § 15,  

 stk. 1, er ikke til hinder for, at undersøgelseskommissionen  

 udleverer materiale, der indgår i undersøgelsen, til vidner og  

 deres bisiddere, hvis det er af betydning for at besvare de  

 spørgsmål, som kommissionen stiller.
 Stk. 2. Der er tavshedspligt med hensyn til materiale, der  

 udleveres efter stk. 1. Straffelovens §§ 152-152 e finder  

 tilsvarende anvendelse.
 § 17. Lov om offentlighed i forvaltningen, forvaltningsloven,  

 lov om offentlige myndigheders registre og ombudsmandsloven gælder ikke  

 for den virksomhed, der udøves af  

 undersøgelseskommissionen.
 § 18. Møder i undersøgelseskommissionen  

 foregår for lukkede døre.
 Stk. 2. Undersøgelseskommissionen kan dog bestemme, at  

 møder er offentlige i det omfang, der foretages afhøring om  

 generelle spørgsmål vedrørende efterretningstjenestens  

 virksomhed i tiden før 1990.
 Stk. 3. Undersøgelseskommissionens beslutninger efter  

 stk. 1 og 2 kan ikke påkæres.
§ 19. Undersøgelseskommissionens beslutninger kan af  

 enhver, der har retlig interesse heri, inden 2 uger efter, at beslutningen er  

 meddelt den pågældende, indbringes for Østre Landsret, jf.  

 dog § 18, stk. 3. Indbringelsen sker ved indgivelse af  

 kæreskrift til undersøgelseskommissionen.
Reglerne om  

 kæremål i borgerlige sager finder i øvrigt tilsvarende  

 anvendelse.
Afholdes retsmøde, foregår mødet for lukkede  

 døre.
Stk. 2. Undersøgelseskommissionens beslutninger om  

 nægtelse af at beskikke en bestemt person som bisidder og om  

 tilbagekaldelse af en bisidderbeskikkelse indbringes for Den Særlige  

 Klageret.
Stk. 1, sidste pkt., og retsplejelovens § 737 finder  

 tilsvarende anvendelse.
 § 20. Undersøgelseskommissionen afgiver en beretning om  

 resultatet af sin undersøgelse til justitsministeren, der  

 offentliggør beretningen.
 § 21. Loven træder i kraft ved bekendtgørelsen i  

 Lovtidende.
Bemærkninger til lovforslaget Almindelige bemærkninger 1. Baggrund og formål.
 Gennem årene har der ved adskillige lejligheder  

 været debat om Politiets Efterretningstjeneste (PET). Debatten har ofte  

 vedrørt det spændingsfelt, der kan være mellem på  

 den ene side en efterretningstjenestes virksomhed og på den anden side  

 politisk motiverede aktiviteter i samfundet.
I den senere tid har debatten om PET været meget  

 omfattende.
På samme måde er det også i en række  

 andre europæiske lande et aktuelt tema at drøfte, hvorledes  

 efterretningstjenesters rolle bør være i et nutidigt demokratisk  

 samfund.
De forskellige drøftelser herom må antages til dels at  

 afspejle, at der med murens fald og afslutningen på den kolde krig er  

 sket nogle afgørende ændringer i den udenrigs- og  

 sikkerhedspolitiske situation i Europa og dermed også i de  

 grundlæggende vilkår for efterretningstjenesternes  

 virksomhed.
 Et væsentligt omdrejningspunkt for den seneste tids  

 danske debat har været en regeringserklæring af 30. september  

 1968 med følgende indhold:
 »Regeringen har i dag besluttet, at registrering af danske  

 statsborgere ikke længere må finde sted alene på grundlag  

 af lovlig politisk virksomhed.
At sådanne registreringer hidtil har fundet sted har  

 ofte givet anledning til debat både under den nuværende og  

 tidligere regering.
Det beror naturligvis på et skøn, om  

 registreringer af denne art er nødvendige.
De sikkerhedsmæssige  

 hensyn står her over for hensynet til, at den enkelte borger frit kan  

 udfolde sig.
Principielt må det erkendes, at en virksomhed, der  

 holder sig inden for de grænser, der er afstukket ved lovgivningen,  

 ikke bør give anledning til registrering hos politiet.
Efter at have  

 afvejet disse modstående hensyn har regeringen fundet det forsvarligt  

 efter omstændighederne at opgive registrering alene på grundlag  

 af lovlig politisk virksomhed.
Såfremt der fra tidligere måtte være  

 registrerede oplysninger af denne art, vil de blive tilintetgjort.« I den aktuelle debat har ikke mindst denne erklæring  

 dannet udgangspunkt for bl.a. drøftelser om, hvorledes det til  

 stadighed sikres, at borgernes ret til at udøve lovlige politiske  

 aktiviteter ikke bliver krænket - eller kan blive oplevet som  

 krænket - i forbindelse med varetagelsen af PET's opgaver.
Et andet aspekt i debatten har været  

 spørgsmålet om PET's hidtidige overholdelse af gældende  

 regler og retningslinier.
Også i denne sammenhæng har et  

 dominerende element været PET's rolle i relation til politisk  

 motiverede aktiviteter.
Efter at en række spørgsmål af den  

 omhandlede karakter var blevet rejst, bad Justitsministeriet i marts 1998 PET  

 om at redegøre bl.a. for tjenestens efterforskning og  

 informationsindsamling i forhold til den yderste politiske højre- og  

 venstrefløj og i forbindelse med faglige konflikter.
PET's  

 redegørelse herom blev offentliggjort i april 1998.
 Endvidere besluttede regeringen i april 1998 at  

 nedsætte et udvalg, der skal overveje en række  

 spørgsmål om det fremtidige regelsæt for PET og til dels  

 også Forsvarets Efterretningstjeneste (FE). Af kommissoriet for dette  

 udvalg (Udvalget vedrørende Politiets og Forsvarets  

 Efterretningstjenester) fremgår således, at man skal  

 gennemgå regelgrundlaget for PET og i lyset heraf overveje behovet for  

 og udformningen af en mere samlet regulering af tjenestens virksomhed.  

 Udvalget skal også overveje spørgsmål om den enkelte  

 borgers ret til at få indsigt i registrerede oplysninger om sig selv,  

 herunder indsigt i oplysninger fra en tidligere, afsluttet (historisk)  

 periode.
 Når regeringen herudover nu foreslår, at der  

 iværksættes en bagudrettet undersøgelse af dele af PET's  

 virksomhed, skyldes det, at der i løbet af sommeren 1998 er fremkommet  

 oplysninger, der skaber tvivl om, hvorvidt PET i enhver henseende har  

 overholdt gældende regler og retningslinier for tjenestens  

 virksomhed.
For det første drejer det sig om to  

 dokumenter, der viser, at PET i december 1968 - altså få  

 måneder efter udstedelsen af den omhandlede regeringserklæring -  

 besluttede (fortsat) at registrere medlemmer af bl.a.
DKP's  

 central-komité og Københavnsledelse samt VS's hovedbestyrelse  

 og Københavnsledelse, selv om de pågældende alene var  

 kendt som medlemmer af de nævnte ledelser.
Denne registrering fandt  

 efter det foreliggende sted frem til august 1974.
 Af en notits af 19. december 1968 fra PET fremgår  

 således bl.a.:
 » . . at følgende personer skal registreres -  

 også hvis de alene er kendt som medlemmer af:
DKP's centralkomite og DKP's Københavnsledelse DKU's hovedbestyrelse og DKU's  

 Københavnsledelse VS's hovedbestyrelse og VS's Københavnsledelse SUF's landsledelse og SUF's Københavnsledelse Da forannævnte i dag blev bestemt har vi gået  

 sagerne igennem fra B. 67.530 og tilbage til B. 61.980, hvorved formentlig  

 allerede en hel del af disse personer er makuleret . .« Og i en notits af 21. august 1974 fra PET hedder det  

 bl.a.:
». . Siden regeringsbeslutningen af 30/9-1968, hvorefter  

 man ikke længere måtte registrere alene på grundlag af  

 lovlig politisk virksomhed, har det her i afdelingen været almindeligt,  

 at personer i DKP's, DKU's, VS's og SUF's topledelse skulle være  

 registreret. - Det er i dag bestemt, at disse personer ikke mere må  

 registreres . . .« Registrering af et politisk partis ledende eller menige  

 medlemmer kan være i fuld overensstemmelse med  

 regeringserklæringen af 30. september 1968. En sådan registrering  

 vil navnlig kunne ske, hvis et politisk parti med rimelighed kan  

 mistænkes for at være rammen om eller udgangspunkt for alvorlige  

 ulovligheder.
Der er i så fald ikke tale om lovlig politisk virksomhed,  

 og det følger derfor af regeringserklæringen, at registrering  

 kan finde sted.
Dette kræver imidlertid, at to centrale betingelser  

 er opfyldt.
For det første kræves det, at PET har foretaget en  

 vurdering, der giver grundlag for en sådan mistanke.
For det andet skal  

 dette mistankegrundlag forelægges for de kontrolorganer, der  

 fører tilsyn med PET.
Det har ikke af det foreliggende materiale været  

 muligt at se, på hvilket grundlag PET gennemførte denne  

 registreringspraksis.
Det er derfor ikke muligt uden en nærmere  

 undersøgelse at afklare, om den registreringspraksis, som PET  

 besluttede i december 1968 og fortsatte frem til august 1974, har ligget  

 inden for rammerne af regeringserklæringen.
 For det andet er der i løbet af sommeren  

 1998 opstået tvivl om, i hvilket omfang og på hvilket grundlag  

 personoplysninger, som efter regeringserklæringen fra september 1968  

 ikke længere måtte registreres, er blevet opført og  

 bevaret i arbejdskartoteker hos tjenesten navnlig i perioden 1968 til  

 1985.
 Det anførte indebærer, at der umiddelbart kan  

 rejses tvivl om PET's overholdelse af regeringserklæringen fra  

 september 1968, hvis forbud mod at registrere danske statsborgere alene  

 på grundlag af lovlig politisk virksomhed må anses for at have en  

 principiel og grundlæggende karakter.
Regeringen finder, at oplysninger, der giver grundlag for  

 en sådan tvivl, må undersøges og afklares.
Sker det ikke,  

 vil det kunne skade tilliden til PET's virksomhed.
Og netop i et demokratisk  

 samfund må der være tillid til, at efterretningstjenesten  

 udøver sin virksomhed på retmæssigt grundlag.
 Den rejste tvivl vil ikke kunne afklares på en  

 grundig og retssikkerhedsmæssig forsvarlig måde uden en egentlig  

 undersøgelse, der giver mulighed for at stille spørgsmål  

 til den relevante personkreds.
 På den baggrund er det regeringens opfattelse, at  

 der med henblik på at opnå størst mulig afklaring  

 bør nedsættes en undersøgelseskommission til at  

 gennemføre en bred undersøgelse af PET's virksomhed siden 1968.  

 Undersøgelsen bør ikke begrænses til PET's  

 registreringspraksis, men bør også omfatte andre dele af PET's  

 virksomhed i forhold til politiske partier, faglige konflikter,  

 politisk-ideologisk prægede grupperinger og bevægelser i Danmark,  

 herunder efterretningstjenestens overvågningsaktiviteter.
 Formålet med undersøgelsen skal være at  

 belyse, om PET siden 1968 ved udøvelsen af den nævnte virksomhed  

 har efterlevet de regler og retningslinier for tjenestens virksomhed, som har  

 været fastsat af Folketinget eller regeringen.
 Selv om spørgsmålet om ansvar for  

 enkeltpersoner i anledning af det passerede ikke forekommer nærliggende  

 - navnlig med hensyn til forhold, der ligger mange år tilbage - har  

 regeringen fundet det rigtigst, at det som led i undersøgelsen  

 også vurderes, om der i forhold til embedsmænd er grundlag for at  

 søge et retligt ansvar gjort gældende.
Endvidere vil ministres forhold blive belyst.
I  

 overensstemmelse med hidtidig praksis skal undersøgelseskommissionen  

 dog ikke udtale sig om ministres eventuelle retlige og politiske ansvar.
 Det har samtidig været afgørende for  

 regeringen, at en sådan undersøgelse gennemføres på  

 en måde, der ikke skader Politiets Efterretningstjenestes mulighed for  

 også fremover at løse de opgaver, som påhviler den.
 Det foreliggende lovforslag har til formål at  

 etablere en sådan kommissionsundersøgelse.
 Om forslagets nærmere indhold henvises til pkt. 2 om  

 hovedpunkter i lovforslaget og til forslagets bemærkninger til de  

 enkelte bestemmelser.
 2. Hovedpunkter i lovforslaget.
En gennemførelse af lovforslaget vil  

 indebære, at der nedsættes en særlig  

 undersøgelseskommission bestående af tre medlemmer, der udpeges  

 af justitsministeren.
Formanden (en landsdommer) udpeges efter indstilling  

 fra præsidenterne for Østre og Vestre Landsret.
De to andre  

 medlemmer udpeges efter indstilling fra henholdsvis Advokatrådet og  

 Rektorkollegiet.
 Kommissionen skal undersøge, klarlægge og  

 vurdere, om Politiets Efterretningstjeneste siden 1968 i sin virksomhed i  

 forhold til politiske partier, faglige konflikter og politisk-ideologisk  

 prægede grupperinger og bevægelser i Danmark har efterlevet de  

 regler og retningslinier for tjenestens virksomhed, som har været  

 fastsat af Folketinget eller regeringen.
Undersøgelsen angår således  

 efterretningstjenestens virksomhed på »det politiske område«.  

 Uden for undersøgelsen falder bl.a. efterretningstjenestens virksomhed  

 i alle sager om spionage, terrorisme, spredning af  

 masseødelæggelsesvåben m.v., hvor mistanken retter sig mod  

 personer uden tilknytning til politiske partier m.v. i Danmark.
Sager, hvor  

 personer med en sådan tilknytning måtte være mistænkt  

 for spionage, terrorisme m.v., er derimod omfattet af  

 undersøgelsen.
 Undersøgelsen har ikke til formål at  

 afdække de aktiviteter af efterretningsmæssig interesse, der har  

 fundet sted i politiske miljøer siden 1968. Sådanne aktiviteter  

 vil dog have betydning for undersøgelsen i det omfang, aktiviteter af  

 denne art eller mistanke herom er indgået i grundlaget for  

 efterretningstjenestens virksomhed.
På grundlag af undersøgelsen,  

 klarlæggelsen og vurderingen af, om Politiets Efterretningstjeneste har  

 efterlevet gældende regler og retningslinier, skal  

 undersøgelseskommissionen udtale sig om, hvorvidt der af  

 embedsmænd må antages at være begået fejl eller  

 forsømmelser, der kan give anledning til, at staten søger et  

 retligt ansvar gennemført.
En sådan udtalelse skal alene afgives  

 i det omfang, undersøgelseskommissionens formand ikke finder det  

 retssikkerhedsmæssigt betænkeligt.
Der henvises i øvrigt  

 til bemærkningerne nedenfor til § 3, hvor der bl.a. er redegjort  

 for de begrænsninger, der gælder i forhold til tidligere  

 embedsmænd og med hensyn til forhold, der ligger mange år tilbage  

 i tiden.
Undersøgelseskommissionen skal tilrettelægge  

 og gennemføre undersøgelsen på en sådan måde,  

 at forholdet til andre lande, hensynet til statens sikkerhed og til  

 tredjemand ikke skades.
Dette stiller særlige krav til omgangen med det  

 materiale, der indgår i undersøgelsen.
Det indebærer  

 også, at den beretning, som undersøgelseskommissionen skal  

 afgive, ikke må indeholde oplysninger, der f.eks. kompromitterer  

 forholdet til udenlandske samarbejdspartnere, efterretningstjenestens kilder  

 eller aktuelle efterforskninger.
 Undersøgelseskommissionen oplyser sagen dels ved  

 hjælp af foreliggende materiale, dels ved at indkalde personer til at  

 afgive forklaring for undersøgelseskommissionen.  

 Undersøgelseskommissionen får i den forbindelse mulighed for at  

 etablere særlige efterforskningshold, der kan bistå kommissionen  

 med f.eks. indhentning og gennemgang af materiale m.v.
Der er fastsat særlige retsgarantier for de -  

 nuværende og tidligere - ministre og embedsmænd, hvis forhold  

 undersøges.
Som eksempel kan nævnes regler om beskikkelse af  

 bisiddere og om adgang til - på grundlag af en tilkendegivelse om  

 sagens stilling fra kommissionen - at afgive en skriftlig udtalelse om de  

 faktiske og eventuelt retlige forhold vedrørende den  

 pågældende, som kommissionen overvejer at give udtryk for i sin  

 beretning (kontradiktion).
Undersøgelseskommissionen afslutter sit arbejde med  

 afgivelsen af en beretning.
Beretningen afleveres til justitsministeren, der  

 offentliggør den.
Den foreslåede undersøgelse bygger i vidt  

 omfang på den model, der blev anvendt ved undersøgelsen af den  

 færøske banksag, jf. lov nr. 356 af 8. juni 1995. Den bygger  

 også på det lovudkast vedrørende  

 undersøgelseskommissioner med dommerdeltagelse, der er indeholdt i  

 Betænkning nr. 1315/1996 om undersøgelsesorganer (afgivet af det  

 såkaldte Nordskov Nielsen-udvalg). Lovforslaget indeholder dog en  

 række afvigelser i forhold til Nordskov Nielsen-udvalgets lovudkast.
De  

 fleste afvigelser er begrundet i hensynet til at sikre fortroligheden af det  

 efterretningsmateriale, der indgår i undersøgelsen.
3. Åbne eller lukkede døre? Et særligt spørgsmål er, om  

 forklaringer i undersøgelseskommissionen skal afgives for lukkede  

 døre eller i offentlige møder (for åbne døre).
 Ved en undersøgelse som den foreliggende, der  

 angår Politiets Efterretningstjenestes virksomhed, må  

 udgangspunktet være, at undersøgelsen foregår for lukkede  

 døre.
 Det skyldes en flerhed af hensyn, herunder navnlig  

 hensynet til efterretningstjenestens fremtidige virkemuligheder og ikke  

 mindst hensynet til beskyttelse af enkeltpersoner.
For det første kan der peges på hensynet til  

 at beskytte efterretningstjenestens kilder.
Hvis navne på  

 kilder/meddelere kommer frem i et offentligt møde i kommissionen,  

 eller de kan udledes af de oplysninger, der fremkommer i et sådant  

 møde, vil det kunne have en efter omstændighederne meget  

 alvorlig skadevirkning i forhold til den pågældende  

 kilde/meddeler.
Ligeledes vil det kunne få meget alvorlige  

 skadevirkninger for efterretningstjenestens mulighed for fremover at få  

 personer til at bidrage med oplysninger af efterretningsmæssig  

 interesse med den deraf følgende forringelse af  

 efterretningstjenestens muligheder for at løse sine opgaver.
For det andet må der lægges stor vægt  

 på hensynet til, at navne på personer, som har været i  

 efterretningstjenestens søgelys, ikke nu fremdrages og  

 blotlægges offentligt mange år efter.
Det ville således  

 være i strid med almindelige retsplejemæssige principper, hvis  

 personer, som ikke dengang blev retsforfulgt, nu i forbindelse med  

 afhøring af ansatte i efterretningstjenesten skulle udsættes for  

 offentlig omtale af de mistanker, som efterretningstjenesten på et  

 tidspunkt har rettet mod dem.
For det tredje kan peges på hensynet til  

 undersøgelsens gennemførelse og kvalitet.
Det må  

 således antages, at det i en undersøgelse som den foreliggende  

 vil fremme mulighederne for at opnå en sammenhængende og  

 dækkende forklaring, hvis oplysningerne kan afgives for lukkede  

 døre.
Der kan også nævnes hensynet til, at forholdet  

 til udenlandske samarbejdspartnere ikke skades.
Dette har sammenhæng  

 med, at samarbejdet med andre efterretningstjenester generelt bygger  

 på, at oplysninger om efterretningsvirksomhed behandles fortroligt.
Er  

 der ikke tillid hertil, vil udenlandske samarbejdspartnere blive  

 tilbageholdende med at give oplysninger til den danske efterretningstjeneste.  

 Dette vil forringe efterretningstjenestens muligheder for i fremtiden at  

 løse sine opgaver.
Endelig kan der peges på en række andre  

 hensyn, der taler for lukkede døre.
Det gælder således  

 f.eks. hensynet til aktuelle efterforskninger og til ikke at afsløre  

 enkeltheder og praktiske fremgangsmåder ved udøvelse af  

 efterretningsvirksomhed.
De nævnte hensyn fører til, at i hvert fald  

 forklaringer, hvorved der gives oplysninger om konkrete sager, må  

 afgives for lukkede døre.
Det samme gælder forklaringer om  

 forhold, hvor de hensyn, der er redegjort for ovenfor, i øvrigt  

 gør sig gældende.
De hensyn, der gør lukkede døre  

 påkrævet, gør sig imidlertid ikke gældende med  

 hensyn til samtlige forhold, der skal afdækkes i forbindelse med  

 undersøgelsen.
En række nærmere afgrænsede  

 spørgsmål vil efter omstændighederne kunne belyses i  

 offentlige møder, uden at de ovennævnte hensyn  

 tilsidesættes.
Det drejer sig for det første om generelle  

 oplysninger om Politiets Efterretningstjenestes arbejdsopgaver og generelle  

 organisation samt den sikkerhedspolitiske baggrund for tjenestens virke i den  

 periode, undersøgelsen angår.
For det andet drejer det sig om de  

 regler og generelle retningslinier, der gælder for tjenestens  

 virksomhed.
Endvidere drejer det sig om afhøringer til belysning af  

 det generelle samspil mellem Politiets Efterretningstjeneste på den ene  

 side og på den anden side Justitsministeriet, regeringens  

 sikkerhedsudvalg, Wamberg-udvalget og det parlamentariske kontroludvalg.  

 Endelig drejer det sig om afhøringer, der har til formål at  

 belyse den rent praktiske fremgangsmåde i forbindelse med registrering  

 i efterretningstjenestens registre og sletning herfra.
 På den baggrund foreslås det, at  

 undersøgelseskommissionen kan bestemme, at forklaringer, der skal  

 belyse de ovennævnte generelle spørgsmål, afgives for  

 åbne døre.
 For at sikre, at oplysninger om aktuelle forhold kan  

 beskyttes mod utilsigtet offentliggørelse, foreslås det, at  

 adgangen til at foretage afhøring for åbne døre om de  

 nævnte generelle spørgsmål begrænses  

 tidsmæssigt til tiden før 1990.
Med den foreslåede ordning bliver der mulighed for,  

 at offentligheden kan følge med i de afhøringer, der belyser de  

 overordnede rammer og spilleregler for efterretningstjenestens virksomhed  

 frem til Berlinmurens fald samt de kontrolmekanismer, der har været  

 gældende.
Ved denne afgrænsning sikres det samtidig, at der ikke  

 i åbne møder afsløres oplysninger om enkeltsager, navne  

 på personer og grupperinger, trusselsvurderinger m.v.
Der henvises til  

 forslagets § 18.
Den personkreds, der vil skulle afhøres om  

 sådanne generelle spørgsmål, vil primært omfatte  

 justitsministre, ledende embedsmænd i Justitsministeriet samt chefen,  

 eventuelt souschefen, for Politiets Efterretningstjeneste.
Det  

 forudsættes, at der ikke bliver tale om at afhøre andre ansatte  

 i Politiets Efterretningstjeneste for åbne døre.
Det vil  

 eventuelt også kunne komme på tale i offentlige møder at  

 afhøre særligt sagkyndige til belysning af den  

 sikkerhedspolitiske situation i den periode, undersøgelsen  

 angår.
Den foreslåede bestemmelse forudsætter, at  

 undersøgelseskommissionen udskiller de afhøringstemaer, der  

 angår de anførte generelle spørgsmål  

 vedrørende efterretningstjenestens virksomhed i tiden før 1990,  

 således at afhøringer herom samles i møder, der er  

 offentlige.
Det forudsættes i den forbindelse, at  

 undersøgelseskommissionen på forhånd giver offentligheden  

 underretning om tid og sted for møder, der foregår for  

 åbne døre.
Bestemmelsen er ikke til hinder for, at man ved  

 afhøringer for lukkede døre kan komme ind på generelle  

 spørgsmål, når dette indgår som et naturligt led i  

 forbindelse med de temaer, afhøringen angår.
Dette gælder  

 også ved afhøring af justitsministre, ledende embedsmænd i  

 Justitsministeriet samt chefen/souschefen for Politiets  

 Efterretningstjeneste.
Er hovedtemaet for afhøringen derimod de  

 ovenfor nævnte generelle spørgsmål, forudsættes det,  

 at dette tema udskilles med henblik på at foretage afhøring af  

 de nævnte personer i møder for åbne døre.
 Det skal fremhæves, at de forhold, der ikke vil  

 blive belyst i offentlige møder, vil blive behandlet og klarlagt i den  

 øvrige del af undersøgelsen, og at de vil indgå i den  

 beretning, der skal offentliggøres, jf. § 20. Herved vil  

 indholdet af det, der er kommet frem i undersøgelsen, herunder  

 også i afhøringer for lukkede døre, blive  

 tilgængeligt for offentligheden.
 Med henblik på at undgå, at  

 spørgsmålet om åbne eller lukkede døre  

 løbende kan gøres til genstand for kæremål til  

 Østre Landsret, foreslås det, at  

 undersøgelseskommissionens beslutninger om, hvorvidt afhøringer  

 skal foregå for åbne eller lukkede døre, ikke kan  

 påkæres, jf. § 18, stk. 3.
 4. Andre konsekvenser af undersøgelsens særlige  

 karakter.
 Hensynet til at beskytte de ofte meget følsomme  

 oplysninger, der indgår i en undersøgelse som den foreliggende  

 af Politiets Efterretningstjeneste, har ikke kun betydning for  

 spørgsmålet om, hvorvidt undersøgelsen bør  

 gennemføres for åbne eller lukkede døre.  

 Beskyttelseshensynet har også betydning for andre  

 spørgsmål om undersøgelsens tilrettelæggelse og  

 gennemførelse.
For det første kan nævnes udformningen af den  

 beretning, som undersøgelseskommissionen skal afgive, og som skal  

 offentliggøres.
Det er vigtigt, at beretningen indeholder en  

 fyldestgørende redegørelse for de spørgsmål, som  

 undersøgelseskommissionen efter kommissoriet skal undersøge,  

 klarlægge og vurdere.
Det er imidlertid samtidig vigtigt, at  

 beretningen udformes på en sådan måde, at den ikke skader  

 efterretningstjenestens aktuelle efterforskninger og fremtidige  

 virkemuligheder, herunder i forhold til udenlandske samarbejdspartnere, samt  

 hensynet til tredjemand (kilder, tidligere mistænkte m.v.) Ved  

 udformningen af beretningen må kommissionen således foretage en  

 meget nøje afbalancering af på den ene side hensynet til at give  

 en fyldestgørende redegørelse og på den anden side  

 hensynet til, at de nævnte interesser ikke skades.
Der henvises til  

 forslagets § 20.
Det nævnte beskyttelseshensyn har endvidere  

 betydning for omgangen med det materiale, der indgår i  

 undersøgelsen.
Ved andre undersøgelser har det været  

 almindeligt, at relevant materiale udleveres til undersøgelsesorganet.  

 Ved en undersøgelse som den foreliggende taler hensynet til  

 dokumentsikkerheden imidlertid for, at materialet forbliver i PET,  

 således at kommissionen får adgang til at gøre sig bekendt  

 med indholdet af materialet dér.
Heroverfor står, at det kan  

 være vanskeligt for undersøgelseskommissionen at  

 gennemføre undersøgelsen, hvis den ikke har en umiddelbar og  

 let adgang til materialet.
Også disse modstående hensyn må  

 afbalanceres i forhold til hinanden, jf. forslagets §§ 4 og 5.
 Den særlige karakter af de oplysninger, der  

 indgår i undersøgelsen, har også betydning for, i hvilket  

 omfang de involverede ministre og embedsmænd samt deres bisiddere kan  

 få adgang til det materiale, der indgår i eller frembringes som  

 led i undersøgelsen.
Efter forslaget fra Nordskov Nielsen-udvalget skal  

 bisidderne have adgang til alt materiale, der indgår i  

 undersøgelsen.
De skal endvidere have adgang til at overvære  

 afhøring af samtlige vidner, ligesom de har ret til at få  

 udskrift af forklaringerne.
Efter regeringens opfattelse vil en så vid adgang  

 for bisidderne til at få udleveret undersøgelsens materiale  

 være vanskeligt at forene med hensynet til at sikre, at de ofte meget  

 fortrolige oplysninger ikke kommer på afveje.
Samtidig er det  

 imidlertid vigtigt, at bisidderne har mulighed for på en  

 retssikkerhedsmæssig forsvarlig måde at varetage deres klienters  

 interesser i forbindelse med undersøgelsen.
 Udformningen af bisidderordningen i det foreliggende  

 forslag bygger på en afbalancering af disse modstående  

 hensyn.
Det foreslås således, at bisidderen som  

 udgangspunkt kun har adgang til materiale, der er af betydning for den  

 pågældendes egen klient.
Bisidderen har endvidere som  

 udgangspunkt kun ret til at overvære afhøringer af sin egen  

 klient og til at få udskrift af dennes forklaringer.
I det omfang,  

 forklaringer afgivet af andre er af betydning for klienten, har bisidderen  

 ret til at gøre sig bekendt med indholdet og - hvis det findes  

 sikkerhedsmæssigt forsvarligt - få en udskrift af forklaringen.  

 Foregår afhøringer i offentlige møder, har bisidderen ret  

 til at overvære afhøringerne og til at få udskrift af de  

 afgivne forklaringer.
Der henvises til forslagets § 12, stk. 1 og  

 2.
Kan der i lyset af det, der hidtil er fremkommet i  

 undersøgelsen, efter kommissionens opfattelse blive  

 spørgsmål om at afgive belastende vurderinger - det være  

 sig bevisvurderinger, retlige vurderinger eller ansvarsvurderinger - af en  

 persons forhold, må der af retssikkerhedsmæssige grunde på  

 dette tidspunkt ske en udvidelse af de beføjelser, der tilkommer den  

 pågældende persons bisidder.
Det foreslås derfor, at  

 undersøgelseskommissionen i denne - typisk sene - fase af  

 undersøgelsen kan give bisidderen adgang til at overvære  

 (gen-)afhøringer af andre, der finder sted for lukkede døre,  

 hvis væsentlige hensyn til bisidderens mulighed for at varetage sin  

 klients interesser taler for det.
Der henvises til forslagets § 12,  

 stk. 1, sidste pkt.
I en sådan situation må kommissionen  

 ligeledes ved en fornyet gennemgang sikre sig, at bisidderen har fået  

 stillet alt det materiale til rådighed, der er af betydning for  

 klienten, herunder udskrift af relevante forklaringer afgivet af andre, jf.  

 forslagets § 12, stk. 2.
 Der foreslås ingen begrænsning i den  

 retsgaranti, der består i, at personer, der kan risikere belastende  

 vurderinger, efter bevisførelsens afslutning skal have en  

 tilkendegivelse herom fra kommissionen og på grundlag heraf have adgang  

 til at afgive en skriftlig udtalelse (kontradiktion), inden kommissionen  

 færdiggør beretningen, jf. forslagets § 13, stk. 2 og  

 3.
 Efter regeringens opfattelse vil den beskrevne ordning  

 tilgodese hensynet til de involveredes retssikkerhed samtidig med, at  

 hensynet til at gardere de følsomme oplysninger, der indgår i  

 undersøgelsen, så vidt muligt sikres.
 5. Forslagets økonomiske og administrative konsekvenser m.v.
Gennemførelsen af den foreslåede  

 undersøgelse af Politiets Efterretningstjeneste vil medføre en  

 række udgifter.
Herunder kan bl.a. nævnes vederlæggelse af  

 undersøgelseskommissionens medlemmer, udspørgeren samt  

 sekretariatsbistand og anden praktisk eller sagkyndig bistand, herunder  

 eventuel substitution i de pågældendes hovedstillinger,  

 lokaleudgifter, udgifter til bisiddere, kontorholdsudgifter m.v.
Vederlæggelsen af undersøgelseskommissionens  

 medlemmer fastsættes af Justitsministeriet efter drøftelse med  

 Finansministeriet.
Udgifterne i forbindelse med  

 undersøgelseskommissionens virksomhed afholdes af statskassen i  

 overensstemmelse med de retningslinier, der gælder for  

 undersøgelsesretter.
For så vidt angår fastsættelse  

 af salær og godtgørelse til bisidderne henvises i øvrigt  

 til lovforslagets § 14.
 Udgifterne afholdes af Justitsministeriets konto for  

 strafferetspleje m.v.
Lovforslaget har ingen økonomiske eller  

 administrative konsekvenser for erhvervslivet.
Lovforslaget har ingen  

 miljømæssige konsekvenser og indeholder ikke EU-retlige  

 aspekter.
 6. Hørte myndigheder m.v.
 Lovforslaget er samtidig med fremsættelsen for  

 Folketinget sendt til høring hos Præsidenterne for Østre  

 og Vestre Landsret, Den Danske Dommerforening,  

 Dommerfuldmægtigforeningen, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet, Det Danske Center for  

 Menneskerettigheder og Rektorkollegiet.
 Bemærkninger til de enkelte bestemmelser.
Til § 1 Bestemmelsen fastsætter, hvordan  

 undersøgelseskommissionen skal sammensættes.
Præsidenterne for Østre Landsret og Vestre  

 Landsret skal i fællesskab indstille én person til formand for  

 kommissionen.
Det forudsættes, at den indstillede er landsdommer.
 Et medlem udpeges efter indstilling fra  

 Advokatrådet.
Det tredje medlem af kommissionen udpeges efter  

 indstilling fra Rektorkollegiet.
Det forudsættes, at den indstillede  

 har særlig indsigt i sikkerhedspolitiske forhold i den periode, der er  

 omfattet af undersøgelsen.
Den indstillede behøver ikke  

 nødvendigvis at have tilknytning til de institutioner, der er  

 repræsenteret i Rektorkollegiet.
Reglerne i ligestillingslovgivningen gælder ikke i  

 forbindelse med indstilling og udpegning af medlemmer af den foreslåede  

 undersøgelseskommission.
Indstillingerne er offentligt  

 tilgængelige.
Den i stk. 2 nævnte udspørger  

 udpeges efter aftale med kommissionen.
Udspørgeren har til opgave at  

 tilrettelægge og foretage afhøringer i kommmissionen.
Arbejdet  

 sker på kommissionens ansvar og under kommissionens instruktion.
 Efter stk. 3 antager  

 undersøgelseskommissionen den fornødne sekretariatsbistand og  

 anden praktisk bistand.
 Bestemmelsen giver bl.a. mulighed for, at kommissionen kan  

 sammensætte særlige efterforskningshold, der kan bistå  

 kommissionen med indhentning, gennemgang og systematisering af materiale  

 m.v.
 Det forudsættes, at Justitsministeriet stiller  

 personaleadministrativ bistand til rådighed, herunder f.eks. med hensyn  

 til lønanvisning.
 Det forudsættes endvidere, at kommissionen foretager  

 sikkerhedsgodkendelse af sekretariatet og andre, der antages til at  

 bistå kommissionen.
Til § 2 Bestemmelsen opstiller de habilitetskrav, der gælder  

 for medlemmerne af kommissionen, udspørgeren og sekretariatet.
De  

 pågældende personer skal være uvildige og uafhængige  

 i forhold til de myndigheder og personer, hvis forhold er omfattet af  

 undersøgelsen.
Der må således ikke foreligge  

 omstændigheder, der er egnede til at rejse tvivl om den  

 fuldstændige upartiskhed hos de personer, der deltager i  

 undersøgelsens gennemførelse.
 Habilitetskravene udelukker ikke alene personer, der har  

 været ansat eller på anden måde haft tilknytning til  

 Politiets Efterretningstjeneste, men f.eks. også personer, der i den  

 offentlige debat på forhånd har tilkendegivet deres opfattelse af  

 de spørgsmål, der skal undersøges og vurderes af  

 kommissionen.
Til § 3 I bestemmelsen fastsættes det, hvilke opgaver  

 undersøgelseskommissionen skal udføre.
 Kommissionens opgaver (kommissorium) omfatter dels en  

 beskrivende del (»fact finding«) med visse retlige vurderinger, dels en  

 ansvarsbedømmelsesdel.
 Den beskrivende del med visse retlige vurderinger er  

 angivet i bestemmelsens stk. 1.
 Undersøgelseskommissionen skal undersøge,  

 klarlægge og vurdere, om Politiets Efterretningstjeneste siden 1968 i  

 sin virksomhed i forhold til politiske partier, faglige konflikter og  

 politisk-ideologisk prægede grupperinger og bevægelser i Danmark  

 har efterlevet de regler og retningslinier for tjenestens virksomhed, som har  

 været fastsat af Folketinget eller regeringen.
 En besvarelse heraf indebærer klarlæggelse af  

 de faktiske omstændigheder (efterretningstjenestens virksomhed siden  

 1968 på »det politiske område«) med henblik på, at det kan  

 vurderes, om gældende regler og retningslinier har været  

 overholdt.
Der findes ingen særlig lovgivning om den  

 virksomhed, der udøves af Politiets Efterretningstjeneste.
Med  

 udtrykket »regler ...fastsat af Folketinget« sigtes derfor navnlig til de  

 almindelige regler, der gælder for politiets virksomhed, herunder  

 retsplejelovens regler om efterforskning af formodet strafbart forhold og  

 straffelovens og forvaltningslovens regler om tavshedspligt.
Politiets Efterretningstjenestes virksomhed er herudover  

 reguleret af retningslinier fastsat eller godkendt af regeringen  

 (justitsministeren). Som eksempel kan nævnes de retningslinier, der  

 fremgår af regeringserklæringen af 30. september 1968, jf.  

 ovenfor under pkt. 1 i de almindelige bemærkninger.
Endvidere kan  

 nævnes retningslinierne fra 1983 vedrørende efterforskning  

 på det politiske område.
Det følger af udformningen af  

 kommissoriet, at sådanne retningslinier også indgår i det  

 grundlag, efterretningstjenestens virksomhed skal bedømmes i forhold  

 til.
 Den tidsmæssige afgrænsning af  

 undersøgelsen til 1968 er ikke til hinder for, at forhold fra  

 årene forud for 1968 inddrages i undersøgelsen i det omfang, det  

 har betydning for forståelsen af regeringserklæringen af 30.  

 september 1968.
Efterretningstjenestens »virksomhed« omfatter f.eks.  

 forskellige former for overvågning m.v., herunder aflytning, brug af  

 agenter og kontaktnet m.m.
Det omfatter også personregistreringer og  

 andre strukturerede samlinger af personoplysninger, herunder de  

 såkaldte arbejdskartoteker.
Også registrering af politiske  

 partier, grupperinger, bevægelser m.v. er omfattet.
Undersøgelsen er ikke begrænset til  

 afsluttede sager, men omfatter også verserende sager i det omfang, de  

 falder inden for kommissoriets afgrænsning.
Den risiko, som  

 inddragelsen af verserende sager kan udgøre for igangværende  

 efterforskninger og samarbejdet med udenlandske efterretningstjenester m.v.,  

 er søgt imødegået dels ved reglerne om, at  

 afhøringer som udgangspunkt foregår for lukkede døre, jf.  

 § 18, dels ved bestemmelsen i § 4, stk. 1, 2. pkt., hvorefter  

 undersøgelsen skal tilrettelægges og gennemføres på  

 en sådan måde, at bl.a. forholdet til andre lande og statens  

 sikkerhed ikke skades.
 Undersøgelsen angår kun den del af  

 efterretningstjenestens virksomhed, der i perioden har været rettet mod  

 politiske partier, faglige konflikter og politisk-ideologisk prægede  

 grupperinger og bevægelser i Danmark.
Uden for undersøgelsen falder for det første  

 efterretningstjenestens virksomhed i forbindelse med sikkerhedsgodkendelser i  

 det omfang, der er tale om sikkerhedsgodkendelse af personer uden tilknytning  

 til politiske partier m.v.
Har en person derimod været kendt af  

 efterretningstjenesten som medlem af et politisk parti eller en  

 politisk-ideologisk præget gruppering, og er denne oplysning  

 indgået i en sag om sikkerhedsgodkendelse, vil dette være  

 omfattet af undersøgelsen.
Uden for falder endvidere den del af Politiets  

 Efterretningstjenestes virksomhed, der udelukkende angår  

 kontraspionage, bekæmpelse af terrorisme, hindring af spredning af  

 masseødelæggelsesvåben, personbeskyttelse og  

 rockerefterforskning.
Denne generelle begrænsning gælder ikke  

 blot i forhold til verserende sager, men også i forhold til afsluttede  

 sager.
Uden for undersøgelsen falder herefter  

 efterretningstjenestens virksomhed i alle sager om spionage, terrorisme m.v.,  

 hvor mistanken retter sig mod personer uden tilknytning til politiske partier  

 m.v. i Danmark.
Sager, hvor personer med en sådan tilknytning  

 måtte være mistænkt for spionage, terrorisme m.v., er  

 derimod omfattet af undersøgelsen.
Hovedformålet med undersøgelsen er at  

 få klarlagt foreneligheden af Politiets Efterretningstjenestes  

 virksomhed på de områder, der er angivet i kommissoriet, med de  

 til enhver tid gældende regler og retningslinier.
En  

 undersøgelse med dette sigte vil også kunne belyse ministres  

 forhold, herunder f.eks. om en minister har godkendt anvendelse af  

 efterforskningsskridt i strid med lovgivningens regler, eller om  

 efterretningstjenesten med ministerens viden har fulgt andre retningslinier  

 end oplyst af ministeren over for Folketinget.
 Efter stk. 2 har  

 undersøgelseskommissionen også til opgave i et vist omfang at  

 foretage en ansvarsbedømmelse.
 Undersøgelseskommissionen skal således  

 på grundlag af den foretagne undersøgelse, klarlæggelse og  

 vurdering udtale sig om, hvorvidt der af embedsmænd må antages at  

 være begået fejl eller forsømmelser, der kan give  

 anledning til, at staten søger et retligt ansvar  

 gennemført.
Med udtrykket »embedsmænd« sigtes i første  

 række til tidligere og nuværende ansatte i Politiets  

 Efterretningstjeneste og i Justitsministeriet.
Kilder og meddelere er ikke  

 omfattet.
Det samme gælder selvsagt personer, der har været i  

 efterretningstjenestens søgelys.
 Udtrykket »retligt ansvar« sigter i denne sammenhæng  

 navnlig til strafansvar efter straffeloven og disciplinært/tjenstligt  

 ansvar efter tjenestemandslovens regler herom.
For fratrådte embedsmænd, der ikke  

 længere gør tjeneste i staten, gør der sig det  

 særlige gældende, at der ikke kan rejses spørgsmål  

 om disciplinært ansvar, men alene spørgsmål om eventuelt  

 strafansvar, hvis der ikke er indtrådt forældelse.  

 Undersøgelseskommissionen bør i forhold til sådanne  

 fratrådte embedsmænd alene udtale sig om et eventuelt  

 strafansvar.
Kommissionen bør således ikke vurdere  

 spørgsmålet om et disciplinært ansvar og heller ikke  

 udtale sig på en sådan måde, at det efterlader det indtryk,  

 at der f.eks. ville have været grundlag for at søge et  

 disciplinæransvar gennemført, hvis den pågældende  

 fortsat havde været ansat som embedsmand i staten.
Baggrunden for denne  

 begrænsning er, at den pågældende forhenværende  

 embedsmand ikke vil have mulighed for at få et sådant belastende  

 udsagn prøvet under en efterfølgende tjenstlig sag.
Herved  

 ville undersøgelseskommissionens vurdering komme til at stå som  

 den endelige »afgørelse« og dermed få »domsvirkning«.
Embedsmænd, der fortsat er tjenstgørende i  

 staten, kan ud over straffesager også blive mødt med tjenstlige  

 reaktioner, når betingelserne herfor er opfyldt.
Selv om kommissionen  

 ikke finder, at der er grundlag for at søge strafansvar eller  

 disciplinært ansvar gjort gældende mod de pågældende,  

 er den ikke afskåret fra at udtale sig om, hvorvidt der må  

 antages at foreligge fejl eller forsømmelser eller kritisable forhold  

 i øvrigt, og hvorvidt der efter kommissionens opfattelse er grundlag  

 for en tjenstlig tilkendegivelse i den anledning.
Som anført ovenfor vil undersøgelsen inden  

 for kommissoriets rammer kunne belyse ministres forhold, herunder f.eks. om  

 en minister har godkendt anvendelse af efterforskningsskridt i strid med  

 lovgivningens regler, eller om efterretningstjenesten med ministerens viden  

 har fulgt andre retningslinier end oplyst af ministeren over for Folketinget.  

 Undersøgelseskommissionen skal imidlertid ikke udtale sig om ministres  

 eventuelle ansvar f.eks. efter ministeransvarlighedsloven.
I forhold til  

 ministre vil undersøgelseskommissionen kun kunne undersøge og  

 klarlægge de faktiske omstændigheder, hvorefter det er overladt  

 til Folketinget at tage stilling til spørgsmålet om ministres  

 politiske og/eller retlige ansvar.
Kommissionen har ikke - og kan som følge af  

 bestemmelsen i grundlovens § 61, 2. pkt., heller ikke tillægges -  

 dømmende myndighed.
Dette gælder både for så vidt  

 angår bevisvurderinger og retlige vurderinger, herunder  

 ansvarsbedømmelser.
Bl.a. på den baggrund bør kommissionens  

 vurderinger formuleres forsigtigt og markere kommissionens - i forhold til en  

 dømmende myndighed - begrænsede funktion.
Hvis de  

 spørgsmål, kommissionen skal vurdere, giver anledning til tvivl,  

 bør kommissionen efter omstændighederne afstå fra at tage  

 stilling og i stedet præsentere tvivlen og beskrive, hvorpå den  

 beror.
 For yderligere at fremhæve, at der ikke er knyttet  

 »domsvirkning« til undersøgelseskommissionens vurderinger, er det i  

stk. 3 bestemt, at kommissionen i forhold til de nævnte  

 embedsmænd kun skal fremkomme med udtalelser om  

 ansvarsspørgsmål i det omfang, kommissionens formand ikke finder  

 det retssikkerhedsmæssigt betænkeligt.
 Beslutningen skal træffes på grundlag af en  

 vurdering af retssikkerheden for de involverede embedsmænd, herunder  

 risikoen for en uønsket »domsvirkning«, der kan være forbundet  

 med vurderingen.
Generelt må i øvrigt gælde, at jo  

 ældre forhold der er tale om, desto mere tilbageholdende bør  

 kommissionen være med at udtale sig om ansvarsspørgsmål.  

 Dette hænger dels sammen med, at et eventuelt strafansvar for forhold,  

 der ligger blot nogle få år tilbage, vil være  

 forældet.
Det strafferetlige ansvar efter de centrale bestemmelser om  

 forbrydelser i offentlig tjeneste i straffelovens kapitel 16, §§ 156 og  

 157 (og § 155, 1. pkt.), er således undergivet en  

 forældelsesfrist på 2 år, jf. straffelovens § 93,  

 stk. 1, nr. 1.
Det hænger endvidere - og navnlig - sammen med, at  

 et disciplinært ansvar for gamle forhold ikke bør kunne komme  

 på tale.
Dette gælder, selv om der ikke i tjenestemandsloven er  

 fastsat regler om det tjenstlige ansvars forældelse.
Der kan i den  

 forbindelse henvises til professor, dr.jur.
Jens Peter Christensens udredning  

 om visse forhold af betydning for offentligt ansatte chefers retsstilling  

 (1998). Her redegøres for de gældende regler om  

 forældelse, for den historiske begrundelse for det disciplinære  

 ansvars uforældelighed og for, at der - trods det tjenstlige ansvars  

 principielle uforældelighed - i praksis fra kommissionsdomstole m.v. og  

 tjenstlige undersøgelser er blevet inddraget forældelseslignende  

 synspunkter ved bedømmelsen af, om der har været det  

 fornødne grundlag for at gøre et tjenstligt ansvar  

 gældende, og/eller ved vurderingen af, hvilken sanktion der i givet  

 fald burde komme på tale.
I forbindelse med en vurdering af, om der  

 bør indføres regler om forældelse af disciplinært  

 ansvar, og hvordan sådanne regler i givet fald bør udformes,  

 konkluderes det som mest nærliggende at fastsætte en 5-årig  

 forældelsesfrist for tjenstlige forseelser i henhold til  

 tjenestemandsloven.
 På den anførte baggrund kan det ikke  

 forventes, at der bliver tale om at afgive udtalelser om tjenstligt ansvar  

 eller kritik i øvrigt i anledning af forhold, der ligger en  

 længere årrække tilbage, medmindre der foreligger  

 særdeles graverende forhold.
Denne begrænsning har kun selvstændig  

 betydning i forhold til embedsmænd, der fortsat er tjenstgørende  

 i staten.
For så vidt angår fratrådte embedsmænd  

 følger det allerede af det, som er anført ovenfor i  

 bemærkningerne til stk. 2, at kommissionen ikke kan afgive  

 udtalelser om et eventuelt tjenstligt ansvar for sådanne  

 forhenværende embedsmænd - heller ikke i anledning af forhold,  

 der er af nyere dato.
Det er alene kommissionens formand, der tager stilling  

 til, om det er retssikkerhedsmæssigt ubetænkeligt at afgive  

 udtalelser om ansvarsspørgsmål.
Der er i den forbindelse ikke  

 noget til hinder for, at der i forhold til nogle af de berørte  

 embedsmænd foretages ansvarsvurderinger i videre omfang end i forhold  

 til andre embedsmænd, eller at der i relation til samme embedsmand  

 foretages vurderinger af nogle forhold, men ikke - eller kun delvis - af  

 andre.
 Det forudsættes, at formanden normalt først  

 træffer beslutning i henhold til stk. 3, når  

 bevisførelsen er afsluttet.
Til § 4 Bestemmelsen i stk. 1 vedrører  

 tilrettelæggelsen af undersøgelsen.
Udgangspunktet er, at undersøgelseskommissionen  

 selv træffer bestemmelse om undersøgelsens nærmere  

 tilrettelæggelse.
Kommissionen er funktionelt uafhængig.  

 Kommissionens beslutninger om undersøgelsens tilrettelæggelse  

 tages efter samråd med udspørgeren.
Kommissionen er ikke bundet  

 af udspørgerens forslag og råd til, hvordan undersøgelsen  

 bør gribes an.
Kommissionen er imidlertid ikke frit stillet med hensyn  

 til undersøgelsens tilrettelæggelse.
Det fremgår  

 således af bestemmelsens 2. pkt., at undersøgelsen skal  

 tilrettelægges på en sådan måde, at forholdet til  

 andre lande, hensynet til statens sikkerhed eller til tredjemand ikke  

 skades.
De nævnte hensyn svarer til de hensyn, der er  

 anført ovenfor i de almindelige bemærkninger under pkt. 3 som  

 begrundelse for, at undersøgelsen som udgangspunkt må  

 foregå for lukkede døre.
Undersøgelsen skal således  

 tilrettelægges og gennemføres på en sådan  

 måde, at efterretningstjenestens aktuelle efterforskninger og  

 fremtidige virkemuligheder, herunder i forhold til udenlandske  

 samarbejdspartnere, samt hensynet til tredjemand (kilder, tidligere  

 mistænkte m.v.) ikke skades.
Det forudsættes derfor, at  

 undersøgelseskommissionen drøfter med PET, hvordan det kan  

 sikres, at de nævnte interesser ikke skades.
For at beskytte  

 sådanne interesser må der tages særlige forholdsregler med  

 hensyn til omgangen, herunder opbevaringen, af det materiale, der  

 indgår i undersøgelsen, jf. § 5 og § 12, stk. 2.  

 De nævnte hensyn må ligeledes iagttages i forbindelse med  

 udformningen af den beretning, der efter § 20 skal offentliggøres  

 af justitsministeren, bl.a. således at der i fornødent omfang  

 foretages anonymisering, herunder af kilder og personer, der har været  

 overvåget af efterretningstjenesten.
 Undersøgelseskommissionens møder ledes af  

 formanden, jf. stk. 2.
Efter stk. 3 skal  

 undersøgelseskommissionen føre en protokol over møderne  

 i kommissionen.
Protokollen er en slags retsbog.
Med udtrykket  

 »møderne« sigtes til møder, hvori der foretages  

 afhøring, forberedelsesmøder med bisidderne og lignende.
 Protokollen skal bl.a. indeholde oplysninger om  

 følgende forhold:
tid og sted for undersøgelseskommissionens møder navnene på deltagerne i møderne kort fremstilling af mødets forløb hovedindholdet af afgivne forklaringer, jf. retsplejelovens  

 § 186 mundtlig orientering efter § 13, stk. 1 beskikkelser og andre beslutninger i forhold til de involverede  

 personer.
Protokollen, der er kommissionens interne arbejdsdokument,  

 offentliggøres ikke - i modsætning til kommissionens beretning -  

 efter undersøgelsens afslutning.
Om fremsendelse af udskrifter af  

 afgivne forklaringer til bisidderne og til den, der har afgivet den  

 pågældende forklaring, henvises til § 9, stk. 2, og til  

 § 12, stk. 2.
 Efter stk. 4 kan kommissionen anmode  

 særligt sagkyndige om en udtalelse eller anden bistand til brug for  

 undersøgelsen.
Til § 5 For at sikre, at undersøgelseskommissionen kan  

 få alle relevante oplysninger frem, er det i bestemmelsen fastsat, at  

 enhver har pligt til at stille dokumenter og andet foreliggende materiale til  

 rådighed for kommissionen, når den anmoder om det.
 Undersøgelseskommissionen behøver ikke  

 specificere det materiale, der kræves stillet til rådighed.  

 Kommissionen kan på samme måde som en undersøgelsesret ved  

 undersøgelsens start anmode myndigheder og personer om at stille alt  

 relevant materiale til rådighed for kommissionen.
Det forudsættes i den forbindelse, at man i PET og  

 de berørte ministerier foretager en forholdsvis bred afgrænsning  

 af det materiale, der skønnes relevant for undersøgelsen,  

 således at der også medtages materiale, hvor det kan give  

 anledning til tvivl, hvorvidt materialet er af betydning for  

 undersøgelsen.
Det forudsættes endvidere, at medarbejdere i PET  

 og ministerierne herefter bistår kommissionen med at gennemgå og  

 sortere materialet med henblik på mere præcist at  

 fastlægge, hvilket materiale der er relevant for  

 undersøgelsen.
 Hvis kommissionen i løbet af undersøgelsen  

 bliver bekendt med, at der eksisterer relevant materiale, som ikke  

 indgår i det materiale, der allerede er stillet til rådighed, vil  

 kommissionen specifikt kunne fremsætte en anmodning vedrørende  

 sådant materiale.
Udtrykket »materiale« skal forstås i meget vid  

 betydning.
Det omfatter ikke kun dokumenter i traditionel forstand, men  

 også oplysninger på EDB, lydbånd m.v.
Det omfatter alt  

 foreliggende materiale, herunder interne dokumenter, håndskrevne  

 notater, personlige papirer m.v. i det omfang, sådant materiale er af  

 betydning for undersøgelsen.
I bestemmelsen er der ikke taget stilling til, hvordan det  

 relevante materiale i praksis skal stilles til rådighed.
Det må  

 således overlades til kommissionen efter drøftelse med Politiets  

 Efterretningstjeneste at afgøre, om materialet eller dele deraf kan  

 udleveres til kommissionen, eventuelt i kopi, eller om materialet af f.eks.  

 sikkerhedsmæssige grunde, jf. § 4, helt eller delvis bør  

 forblive i efterretningstjenestens lokaler.
Det forudsættes, at ordningen med hensyn til at  

 stille materiale til rådighed for undersøgelseskommissionen  

 tilrettelægges på en sådan måde, at Politiets  

 Efterretningstjeneste vil have adgang til materiale, der har betydning for,  

 at efterretningstjenesten fortsat kan udføre sine opgaver, mens  

 undersøgelsen pågår.
Ordningen bør endvidere  

 tilrettelægges således, at Udvalget vedrørende Politiets  

 og Forsvarets Efterretningstjenester hos efterretningstjenesten fortsat kan  

 få adgang til materiale, der har har betydning for udvalgets  

 arbejde.
Det materiale, der er relevant for undersøgelsen,  

 vil alt overvejende være »myndighedsmateriale«, dvs. materiale, der er  

 indgået til eller udarbejdet af en myndighed eller af ministre og  

 embedsmænd i embeds medfør.
Såfremt private optegnelser  

 m.v. måtte have betydning for undersøgelsen, gælder  

 pligten til at stille materiale til rådighed også for  

 sådant privat materiale.
Denne pligt er dog undergivet de samme  

 begrænsninger som vidnepligten efter § 8.
Det fremgår af stk. 2, at pligten til at stille  

 relevant materiale til rådighed, når kommissionen anmoder om det,  

 gælder, uanset om de pågældende oplysninger er undergivet  

 tavshedspligt.
Pligten fortrænger således modstående  

 forskrifter om tavshedspligt.
Hvis offentligt ansatte undlader at opfylde pligten, vil  

 der være tale om en tjenesteforsømmelse, der vil kunne  

 medføre disciplinært ansvar og i grovere tilfælde  

 strafansvar.
For nuværende ministres vedkommende vil en sådan  

 pligttilsidesættelse efter omstændighederne kunne indebære  

 en overtrædelse af ministeransvarlighedslovens § 5.
 I øvrigt vil manglende opfyldelse af pligten til at  

 stille materiale til rådighed kunne medføre, at  

 undersøgelseskommissionen meddeler et pålæg med  

 efterfølgende mulighed for at anvende tvangsmidler som nævnt i  

 retsplejelovens § 178, hvis pålægget ikke efterkommes, jf.  

 § 6.
Til § 6 Bestemmelsen hjemler mulighed for at udstede et skriftligt  

 pålæg til den, der ikke opfylder pligten efter § 5, og for  

 at anvende tvangsmidler, hvis pålægget ikke efterkommes.
 De tvangsmidler efter retsplejelovens § 178, der  

 navnlig kan komme på tale, vil være bøde, løbende  

 bøde og i grove tilfælde forvaring i indtil 6 måneder.
 Det er en betingelse for at anvende tvangsmidler,  

at pligten efter § 5 ikke er behørigt opfyldt, at  

 der er meddelt et skriftligt pålæg, som er kommet frem til den  

 pågældende, og som indeholder oplysning om, at kommissionen uden  

 yderligere varsel vil kunne træffe beslutning om at anvende  

 tvangsmidler efter retsplejelovens § 178, stk. 1, hvis pligten ikke  

 opfyldes inden for en nærmere fastsat frist, og at  

 pålægget ikke er efterkommet inden for den frist, som  

 kommissionen har fastsat i pålægget.
 De processuelle regler, der er fastsat i retsplejelovens  

 § 178, stk. 2, finder tilsvarende anvendelse med de afvigelser, der  

 følger af, at kommissionen ikke er en domstol.
 En beslutning om anvendelse af tvangsmidler efter  

 § 178 vil kunne indbringes for Østre Landsret efter bestemmelsen  

 i § 19.
Til § 7 I bestemmelsen er det fastsat, at enhver efter anmodning  

 fra kommissionen har pligt til at afgive forklaring for kommissionen som  

 vidne.
Bestemmelsen svarer til retsplejelovens § 168, hvorefter enhver  

 som udgangspunkt har vidnepligt.
 Da genstanden for undersøgelsen er Politiets  

 Efterretningstjenestes virksomhed og ikke de aktiviteter, der er eller har  

 været i efterretningstjenestens søgelys, vil det i første  

 række være relevant at indkalde tidligere og nuværende  

 medarbejdere i Politiets Efterretningstjeneste, medarbejdere i de  

 berørte ministerier og myndigheder samt tidligere og nuværende  

 ministre til at afgive forklaring for undersøgelseskommissionen.
 Pligten til at afgive vidneforklaring gælder i  

 øvrigt med de undtagelser og begrænsninger, der er fastsat i  

 § 8.
Til § 8 Efter stk. 1 gælder pligten til at  

 afgive forklaring som vidne ikke for nuværende eller tidligere ministre  

 i det omfang, der må antages at foreligge mulighed for strafansvar i  

 anledning af de forhold, afhøringen vedrører.
 Tilsvarende gælder pligten til at afgive  

 vidneforklaring ikke i det omfang, en embedsmand kan risikere strafansvar  

 eller disciplinæransvar i anledning af de forhold, afhøringen  

 vedrører.
 Begrænsningen af vidnepligten omfatter også  

 forhenværende embedsmænd i det omfang, de pågældende  

 kan risikere strafansvar i anledning af de forhold, undersøgelsen  

 omfatter.
 Undtagelsen fra vidnepligt efter stk. 1 er absolut i  

 den forstand, at kommissionen ikke har mulighed for at gennembryde  

 undtagelsen og alligevel pålægge den pågældende at  

 afgive vidneforklaring.
 Ud over den undtagelse fra vidnepligten, der følger  

 af stk. 1, indebærer bestemmelsen i stk. 2, at  

 vidnepligten endvidere er undergivet de undtagelser og begrænsninger,  

 der er fastsat i retsplejelovens §§ 169-172. Dog finder retsplejelovens  

 § 169 og § 170, stk. 3, ikke anvendelse.
Det forhold, at retsplejelovens § 169 ikke  

 gælder, betyder, at en embedsmand ikke skal have samtykke fra  

 vedkommende minister for at afgive vidneforklaring.
En minister kan heller  

 ikke nægte at afgive forklaring under henvisning til retsplejelovens  

 § 169 (tavshedspligt begrundet i det offentliges interesse).
 Den i § 170, stk. 3, indeholdte mulighed for at  

 begrænse vidnepligten gælder heller ikke.  

 Undersøgelseskommissionen kan således ikke undtage personer fra  

 vidnepligt med den begrundelse, at forklaringen vedrører forhold, med  

 hensyn til hvilke personen i medfør af lovgivningen har tavshedspligt  

 (begrundet i private interesser).
 Forsvarligheden af den udvidelse af vidnepligten, som det  

 anførte indebærer, skal navnlig ses i sammenhæng med, at  

 undersøgelsen som udgangspunkt foregår for lukkede døre,  

 jf. § 18.
Til § 9 Bestemmelsen indebærer, at reglerne i  

 retsplejelovens kapitel 18 finder tilsvarende anvendelse på afgivelse  

 af forklaring m.v. for undersøgelseskommissionen.
Der sigtes herved  

 ikke til de i retsplejelovens kapitel 18 indeholdte regler om  

 vidneudelukkelse og vidnefritagelse.
Spørgsmålet om disse  

 reglers anvendelse er reguleret i § 8. Der sigtes derimod til de  

 øvrige regler om afgivelse af forklaring m.v. i retsplejelovens  

 kapitel 18. Disse regler gælder med de afvigelser, der følger af  

 forholdets natur.
 Herom kan i hovedtræk anføres  

 følgende:
Undersøgelseskommissionen skal, hvis  

 omstændighederne giver grund dertil, vejlede vidnerne om reglerne om  

 vidneudelukkelse og vidnefritagelse, jf. retsplejelovens § 173,  

 stk. 1. Inden vidnet afhøres, sikrer kommissionen sig, at der  

 ikke er noget til hinder for vidneforklaringens afgivelse.
Kommissionen  

 pålægger derefter vidnet at tale sandhed og gør vidnet  

 bekendt med strafansvaret for afgivelse af falsk forklaring, jf.  

 retsplejelovens § 181. Er den orientering, der skal ske efter § 13,  

 stk. 1, ikke sket forud for afhøringen, eventuelt i skriftlig  

 form, skal kommissionen, inden afhøringen påbegyndes, mundtligt  

 give vidnet den pågældende orientering.
 Er vidnet omfattet af undtagelsesreglen i § 8,  

 stk. 1, vejleder kommissionen vidnet om, at den pågældende  

 ikke har pligt til at udtale sig.
 Et vidne kan ikke undlade at give møde for  

 undersøgelseskommissionen, fordi vidnet mener sig berettiget til at  

 nægte at afgive forklaring, jf. retsplejelovens § 179.
Afhøringen foretages af udspørgeren eller af  

 undersøgelseskommissionens medlemmer.
Om bisiddernes adgang til at  

 foretage supplerende afhøring henvises til § 12, stk. 5.
 Hovedindholdet af forklaringen optages i protokollen, jf.  

 retsplejelovens § 186, stk. 2.
Efter stk. 2 har den, der har afgivet  

 forklaring, ret til at få en udskrift af sin forklaring.
Har den  

 pågældende en bisidder, sender undersøgelseskommissionen  

 endvidere en udskrift af forklaringen til bisidderen, jf. § 12,  

 stk. 2, sidste pkt.
 Undersøgelseskommissionens afgørelser i  

 forbindelse med vidneafhøringer kan indbringes for Østre  

 Landsret efter § 19.
Til § 10 Undersøgelseskommissionen er ikke en domstol.  

 Bestemmelserne i straffelovens §§ 158-160 om falsk forklaring for retten  

 gælder derfor ikke umiddelbart for forklaringer, der afgives for  

 undersøgelseskommissionen.
 Det fastsættes derfor i § 10, at straffelovens  

 §§ 158-160 finder tilsvarende anvendelse på den, der afgiver falsk  

 forklaring for undersøgelseskommissionen.
Det forudsættes i den forbindelse, at en minister  

 eller embedsmand, der er omfattet af § 8, stk. 1, ikke kan straffes  

 for afgivelse af falsk forklaring for undersøgelseskommissionen.
Den  

 pågældende må for så vidt sidestilles med en  

 »sigtet«, jf. straffelovens § 159, stk. 1.
Til § 11 I stk. 1 fastsættes, at - tidligere og  

 nuværende - ministre eller embedsmænd, hvis forhold  

 undersøges af undersøgelseskommissionen, har ret til at lade  

 sig bistå af en bisidder, der beskikkes af  

 undersøgelseskommissionen.
Dette gælder, uanset om der  

 vedrørende de pågældende personer skal foretages  

 ansvarsvurderinger efter § 3, stk. 2.
 Det forudsættes, at undersøgelseskommissionen  

 beskikker den, som den pågældende ønsker som bisidder,  

 medmindre der foreligger særlige grunde til at nægte at beskikke  

 den pågældende, jf. herved stk. 2 om grunde, der kan  

 føre til, at en allerede foretaget beskikkelse tilbagekaldes.
Der er tale om en ret og ikke om en pligt til at lade sig  

 bistå af en bisidder.
Hvis en minister eller embedsmand, hvis forhold  

 undersøges, ikke ønsker en bisidder, er der ikke adgang til at  

 påtvinge (tvangsbeskikke) den pågældende en bisidder.
 Skulle den situation opstå, at en minister eller  

 embedsmand ikke ønsker en bisidder, forudsættes det, at der  

 gives den pågældende adgang til det materiale, der indgår i  

 sagen, i samme omfang, som en bisidder ville kunne gøre den  

 pågældende bekendt med materialet, jf. § 12, stk. 3.  

 Det indebærer, at kommissionen efter begæring udleverer kopi af  

 relevant materiale, i samme omfang som undersøgelseskommissionen ville  

 give samtykke til, at en bisidder udleverer materialet til sin klient.  

 Kommissionen vil også kunne give den pågældende adgang til  

 - i de lokaler, hvor materialet befinder sig - at gøre sig bekendt med  

 relevant materiale i samme omfang, som en bisidder ville kunne gøre  

 klienten bekendt hermed.
 Efter stk. 2 kan  

 undersøgelseskommissionen på ethvert tidspunkt beslutte at  

 tilbagekalde en beskikkelse af en bisidder, hvis afgørende hensyn til  

 den pågældende minister eller embedsmand eller til andre lande,  

 statens sikkerhed, undersøgelsens gennemførelse eller  

 tredjemand taler for det.
 I vurderingen af, om en beslutning om tilbagekaldelse af  

 beskikkelse bør træffes, kan der søges vejledning i de  

 betingelser, der efter retsplejelovens § 736 sammenholdt med § 733,  

 stk. 2, gælder for tilbagekaldelse af en beskikkelse som forsvarer  

 i en straffesag.
 Tilbagekaldelse af beskikkelse som bisidder vil f.eks.  

 kunne ske, hvis bisidderen overtræder sin tavshedspligt.
Til § 12 Bestemmelserne i § 12 indeholder en angivelse af  

 bisidderens beføjelser.
Efter stk. 1, 1. pkt., har bisidderen ret til  

 at overvære afhøringer af sin klient i  

 undersøgelseskommissionen.
Det gælder, uanset om  

 afhøringen foregår for åbne eller lukkede døre.
 Afhøringer af andre har bisidderen som udgangspunkt  

 kun adgang til at overvære, hvis afhøringen foregår i  

 offentlige møder, jf. stk. 1, 2. pkt.
 Efter stk. 1, 3. pkt., kan  

 undersøgelseskommissionen dog give bisidderen adgang til at  

 overvære afhøringer af andre for lukkede døre, hvis  

 væsentlige hensyn til bisidderens mulighed for at varetage sin klients  

 interesser taler for det.
 Der sigtes herved til tilfælde, hvor der efter  

 kommissionens opfattelse i lyset af det, der hidtil er fremkommet i  

 undersøgelsen, kan blive spørgsmål om at afgive  

 belastende vurderinger - det være sig bevisvurderinger, retlige  

 vurderinger eller ansvarsvurderinger - af en persons forhold.
 Der henvises i øvrigt til pkt. 4 i de almindelige  

 bemærkninger.
 I stk. 2 er det fastsat, at bisidderen har ret  

 til at gøre sig bekendt med det materiale, der er af betydning for den  

 pågældendes klient.
Som anført i bemærkningerne til § 5 er  

 det overladt til undersøgelseskommissionen efter drøftelse med  

 Politiets Efterretningstjeneste at tage stilling til spørgsmålet  

 om, hvorvidt foreliggende materiale, der indgår i undersøgelsen,  

 rent fysisk bør forblive i efterretningstjenestens lokaler.
På  

 den baggrund er bisidderens ret til at gøre sig bekendt med materialet  

 ikke formuleret som en ret til at få det udleveret.
Det  

 forudsættes dog, at undersøgelseskommissionen udleverer (kopi  

 af) det relevante materiale til bisidderen, hvis det findes  

 sikkerhedsmæssigt forsvarligt.
Bisidderen har ret til at få udleveret en udskrift  

 af forklaringer afgivet af klienten.
Bisidderen har endvidere ret til at  

 få udskrift af forklaringer afgivet af andre i offentlige møder.  

 I det omfang, forklaring afgivet af andre for lukkede døre er af  

 betydning for klienten, har bisidderen ret til at gøre sig bekendt med  

 indholdet og - hvis det findes sikkerhedsmæssigt forsvarligt - få  

 en udskrift af forklaringen, jf. herved det ovenfor anførte.
Efter stk. 3 kan bisidderen som udgangspunkt  

 gøre sin klient bekendt med samtlige oplysninger, som bisidderen har  

 fået adgang til.
Dette kan f.eks. ske ved, at klienten får adgang  

 til at gennemlæse det relevante materiale på bisidderens kontor.  

 Bisidderen kan også gøre klienten bekendt med relevante  

 oplysninger, som bisidderen ikke selv har fået udleveret, men som  

 bisidderen har haft adgang til at gøre sig bekendt med efter  

 stk. 2.
Der kan dog være tilfælde, hvor det af hensyn  

 til andre lande, statens sikkerhed, undersøgelsens  

 gennemførelse eller tredjemand er nødvendigt, at bisidderen -  

 eventuelt midlertidigt - ikke gør klienten bekendt med bestemte  

 oplysninger.
Det fastsættes derfor i bestemmelsen, at  

 undersøgelseskommissionen kan give bisidderen pålæg om  

 ikke at gøre klienten bekendt med sådanne oplysninger.  

 Bestemmelsen svarer i princippet til retsplejelovens regler om  

 tavshedspålæg til forsvarere i § 745, stk. 4, og  

 § 748, stk. 6, sammenholdt med stk. 5. Det forudsættes,  

 at tavshedspålæg til bisiddere kun gives helt undtagelsesvis og  

 kun, når det efter en konkret vurdering findes absolut  

 nødvendigt.
For det materiale, som bisidderen har fået  

 udleveret, gælder, at bisidderen ikke uden samtykke fra  

 undersøgelseskommissionen må udlevere det til sin klient.
Dette  

 gælder dog selvsagt ikke for udskriften af klientens egen forklaring,  

 som undersøgelseskommissionen selv skal udlevere til den  

 pågældende, jf. § 9, stk. 2.
 Efter stk. 4 kan bisidderen anmode  

 undersøgelseskommissionen om at foranstalte bevisførelse.  

 Bisidderen kan f.eks. anmode kommissionen om at indkalde bestemte personer  

 til at afgive forklaring eller om at indhente nærmere angivet  

 materiale.
 Kommissionen træffer selv beslutning om, hvorvidt  

 den ønskede bevisførelse er af betydning for  

 undersøgelsen og dermed om, hvorvidt bisidderens anmodning skal  

 imødekommes, jf. herved § 4, hvorefter det er kommissionen, der  

 tilrettelægger undersøgelsen.
 Efter stk. 5 har bisidderen ret til at  

 foretage en uddybende afhøring af sin klient.
Bestemmelsen forudsætter den ordning, at  

 afhøringen som udgangspunkt foretages af udspørgeren, eventuelt  

 suppleret med spørgsmål fra medlemmerne af kommissionen.  

 Når denne afhøring er afsluttet, kan bisidderen foretage en  

 uddybende afhøring af klienten.
Undersøgelseskommissionen kan  

 afskære bisidderen fra at stille spørgsmål til klienten,  

 hvis spørgsmålet ikke har betydning for undersøgelsen,  

 jf. herved princippet i retsplejelovens § 341.
 I det omfang, bisidderen efter stk. 1, 2. og 3. pkt.  

 har adgang til at overvære afhøring af andre vidner, har  

 bisidderen tilsvarende adgang til at foretage uddybende afhøring af  

 disse vidner.
Til § 13 I stk. 1 fastsættes det, at  

 undersøgelseskommissionen inden afhøringen skal orientere den  

 berørte minister eller embedsmand og den pågældendes  

 besidder om de forhold af faktisk og eventuelt retlig karakter, som  

 undersøgelsen vedrørende den pågældende  

 omfatter.
Undersøgelseskommissionen afgør selv, om  

 orienteringen skal ske mundtligt eller skriftligt.
Hvis den sker mundtligt,  

 bør det anføres i protokollen, hvad den går ud på,  

 jf. bemærkningerne til § 4, stk. 3.
 Det forudsættes, at orienteringen normalt gives i  

 så god tid inden afhøringen (dvs. inden den  

 pågældende afhøres første gang), at den  

 pågældende har mulighed for at tage hensyn hertil i forbindelse  

 med forberedelsen af sin forklaring (genopfriskning af hukommelsen,  

 gennemlæsning af relevant materiale m.v.).
 Sker der i løbet af undersøgelsen  

 væsentlige ændringer i forhold til den orientering, der er givet,  

 bør kommissionen give den pågældende en ny  

 orientering.
 Efter stk. 2 skal  

 undersøgelseskommissionen, efter at bevisførelsen er afsluttet,  

 orientere den pågældende minister eller embedsmand og dennes  

 bisidder om de faktiske og eventuelt retlige forhold vedrørende den  

 pågældende, som kommissionen overvejer at give udtryk for i sin  

 beretning.
 Orienteringen behøver ikke at være skriftlig.  

 Orienteringen skal indeholde en angivelse af den bevisvurdering, som  

 kommissionen overvejer at lægge til grund vedrørende den  

 berørte minister eller embedsmands adfærd, og - for så  

 vidt angår embedsmænd, om hvem der kan afgives udtalelser efter  

 § 3, stk. 2 - de punkter, der eventuelt vil blive gjort til  

 genstand for ansvarsvurdering eller kritik i øvrigt i beretningen.
Orienteringen har til formål at gøre ministre  

 og embedsmænd bekendt med eventuelle belastende vurderinger - det  

 være sig bevisvurderinger, retlige vurderinger eller ansvarsvurderinger  

 -, som kommissionen overvejer at give udtryk for i beretningen, således  

 at de pågældende - inden beretningen færdiggøres -  

 har mulighed for at kommentere den vurdering, som kommissionen overvejer at  

 anlægge vedrørende dem.
Orienteringen skal således kunne  

 danne grundlag for den udtalelse, der kan afgives efter stk. 3.
 Bl.a. på grundlag af den i stk. 2 nævnte  

 orientering har ministre og embedsmænd samt bisiddere ret til at komme  

 med en skriftlig udtalelse om de faktiske og retlige spørgsmål,  

 herunder ansvarsspørgsmål, som undersøgelsen  

 vedørende den pågældende rejser, jf. stk. 3.  

 Der er således ikke adgang til mundtlig procedure.
 Undersøgelseskommissionen kan fastsætte en  

 frist for afgivelse af udtalelsen.
Den berørte minister eller embedsmand og den  

 pågældendes bisidder har ikke krav på, at  

 undersøgelseskommissionen iværksætter en høring  

 over indlæg, der er modtaget fra andre berørte  

 ministre/embedsmænd og deres bisiddere.
Hvis kommissionen finder det  

 hensigtsmæssigt, kan den beslutte at iværksætte en  

 sådan høringsprocedure.
Til § 14 Efter bestemmelsen er det justitsministeren, der skal  

 fastsætte salær og godtgørelse til bisidderne.  

 Beløbet afholdes af statskassen.
Fastsættelsen skal ske efter de takster, der  

 gælder for salær og godtgørelse til forsvarere i  

 straffesager.
Undersøgelseskommissionen skal afgive indstilling til  

 justitsministeren om salær og godtgørelse til de enkelte  

 bisiddere.
 Bestemmelsen er ikke til hinder for, at bisidderen  

 indgår aftale med f.eks. faglige organisationer om betaling af et  

 højere salær end det, der følger af § 14. I så  

 fald er den del af salæret, der overstiger det ovenfor nævnte  

 sædvanlige forsvarersalær, statskassen uvedkommende.
Til § 15 Bestemmelsen regulerer navnlig  

 undersøgelseskommissionens og bisiddernes tavshedspligt.
Efter stk. 1 har medlemmerne af  

 undersøgelseskommissionen og andre personer, der deltager i  

 undersøgelsens gennemførelse, under ansvar efter straffelovens  

 §§ 152-152 e tavshedspligt med hensyn til enhver oplysning, som de under  

 deres virksomhed får kendskab til.
Indebærer et brud på  

 tavshedspligten en overtrædelse af f.eks. straffelovens § 109, vil  

 der kunne straffes efter denne kvalificerede straffebestemmelse.
 Det forudsættes, at undersøgelseskommissionen  

 kan udlevere kopi af udkast til protokoltilførsel til den, der har  

 afgivet forklaring for kommissionen, hvis dette findes nødvendigt for  

 at sikre sig, at forklaringen bliver gengivet korrekt i protokollen.  

 Tavshedspligten er heller ikke til hinder for, at en udskrift af den endelige  

 protokoltilførsel udleveres til den, der har afgivet forklaringen, jf.  

 § 9, stk. 2, eller for opfyldelse af pligterne i forhold til  

 bisidderen, jf. § 12, stk. 2.
 Om udlevering af materiale i øvrigt til ministre,  

 embedsmænd og eventuelt andre, der indkaldes til at afgive forklaring,  

 henvises til § 16. For så vidt angår den endelige beretning,  

 som undersøgelseskommissionen skal afgive, henvises til § 20.
Det følger af stk. 2, at bisidderne er  

 undergivet den samme tavshedspligt som den, der gælder for medlemmerne  

 af kommissionen.
Det samme gælder for personer, der efter § 4,  

 stk. 4, anmodes om at yde bistand til kommissionen, og som i den  

 forbindelse får udleveret materiale fra kommissionen.
Tavshedspligten er ikke til hinder for, at bisidderen  

 gør sin klient bekendt med indholdet af det materiale, som bisidderen  

 har adgang til, jf. § 12, stk. 3. Har bisidderen imidlertid  

 fået pålæg om ikke at gøre klienten bekendt med  

 bestemte oplysninger, vil det være i strid med tavshedpligten, hvis det  

 alligevel sker.
Det samme gælder, hvis bisidderen i strid med  

 § 12, stk. 3, udleverer materiale til klienten.
Til § 16 For at sætte et vidne i stand til at besvare  

 spørgsmål under en afhøring kan det være  

 nødvendigt at gøre vidnet bekendt med materiale, som  

 indgår i undersøgelsen.
Dette kan ske forud for  

 afhøringen, f.eks. ved at materialet sendes til bisidderen, hvis dette  

 findes forsvarligt, eller ved at vidnet under selve afhøringen  

 får materialet forevist.
 Bestemmelsen giver derfor kommissionen adgang til - uanset  

 tavshedspligten efter § 15, stk. 1 - at udlevere materiale til  

 vidnerne og deres bisiddere, hvis det er af betydning for at besvare de  

 spørgsmål, som kommissionen stiller.
 For at sikre, at oplysningerne i det materiale, som  

 kommissionen gør vidnet bekendt med efter stk. 1, ikke  

 gøres frit tilgængelige, er der i stk. 2 fastsat en  

 særlig bestemmelse om tavshedspligt med hensyn til de  

 pågældende oplysninger.
Til § 17 Undersøgelseskommissionen er ikke en domstol.
Den  

 er heller ikke en almindelig offentlig myndighed, der skal udføre  

 forvaltningsretlige opgaver.
Den skal alene udføre de opgaver, som  

 fremgår af dens kommissorium i § 3, og på den måde,  

 som fremgår af den foreslåede lovs øvrige bestemmelser.  

 Der er derfor ikke behov for, at kommissionen omfattes af den  

 forvaltningsretlige lovgivning.
I overensstemmelse hermed foreslås det, at lov om  

 offentlighed i forvaltningen, forvaltningsloven, lov om offentlige  

 myndigheders registre og ombudsmandsloven ikke gælder for den  

 virksomhed, der udøves af kommissionen.
Afløses loven om  

 offentlige myndigheders registre af en ny lov om behandling af  

 personoplysninger, gælder den nye lov heller ikke for den virksomhed,  

 der udøves af kommissionen.
Til § 18 Bestemmelsen indebærer, at møderne i  

 undersøgelseskommissionen som udgangspunkt skal foregå for  

 lukkede døre.
Bestemmelsen omfatter også møder, hvor der  

 foretages afhøring.
 Efter stk. 2 kan  

 undersøgelseskommissionen dog bestemme, at møder er offentlige  

 i det omfang, der foretages afhøring om generelle  

 spørgsmål vedrørende efterretningstjenestens virksomhed i  

 tiden før 1990.
 Kommissionens beslutninger om, hvorvidt afhøringer  

 skal foregå for åbne eller lukkede døre, kan ikke  

 påkæres, jf. stk. 3.
 Der henvises i det hele til pkt. 3 i de almindelige  

 bemærkninger.
Til § 19 Det foreslås, at undersøgelseskommissionens  

 beslutninger - bortset fra besluntinger om åbne eller lukkede  

 døre - skal kunne indbringes for Østre Landsret.
Indbringelsen kan ske af enhver, der har retlig interesse  

 heri.
Fristen er 14 dage regnet fra det tidspunkt, hvor beslutningen er  

 meddelt (kommet frem til) den pågældende.
Indbringelsen sker ved,  

 at der indgives et kæreskrift til undersøgelseskommissionen.
 For behandlingen i Østre Landsret gælder i  

 øvrigt reglerne om kæremål i borgerlige sager, jf.  

 retsplejelovens kapitel 37. Dette indebærer bl.a. følgende:
 Kære har ikke opsættende virkning, medmindre  

 undersøgelseskommissionen eller landsretten træffer bestemmelse  

 herom, jf. retsplejelovens § 395.
 Medmindre undersøgelseskommissionen omgør  

 sin beslutning, sender den - inden en uge efter modtagelsen af  

 kæreskriftet - kæreskriftet, kopi af den påkærede  

 afgørelse og bilag af betydning for kæresagen til landsretten,  

 jf. retsplejelovens § 396, stk. 1. Kommissionen kan vedlægge  

 en erklæring om kæren, jf. retsplejelovens § 396,  

 stk. 2.
 Landsrettens afgørelse træffes ved kendelse  

 på det indkomne skriftlige grundlag, jf. retsplejelovens § 398,  

 stk. 1. Hvor særlige grunde taler derfor, kan landsretten  

 bestemme, at der skal foretages mundtlig forhandling, jf. retsplejelovens  

 § 398, stk. 2. Sker dette, foregår mødet efter  

 forslagets § 19, stk. 1, sidste pkt., for lukkede døre.
 Landsrettens afgørelse kan ikke kæres, jf.  

 retsplejelovens § 392, stk. 1, nr. 1. Procesbevillingsnævnet  

 kan dog give kæretilladelse, jf. retsplejelovens § 392,  

 stk. 2.
 Efter stk. 2 indbringes  

 undersøgelseskommissionens beslutninger om nægtelse af  

 beskikkelse af en bestemt bisidder og om tilbagekaldelse af en  

 bisidderbeskikkelse for Den Særlige Klageret.
 Kæremål fremsættes skriftligt for  

 undersøgelseskommissionen eller erklæres mundtligt til  

 undersøgelseskommissionens protokol, jf. retsplejelovens § 970,  

 jf. § 737.
Kæremålet behandles mundtligt, hvis der  

 fremsættes anmodning herom, eller retten bestemmer det.
Foretages der  

 mundtlig forhandling, afholdes retsmødet for lukkede døre.
 Kæremål har ikke opsættende virkning,  

 medmindre dette bestemmes af undersøgelseskommissionen eller af Den  

 Særlige Klageret, jf. retsplejelovens § 969 stk. 2,  

 sammenholdt med § 737.
Den Særlige Klageret er ikke bundet ved den  

 bedømmelse af de faktiske omstændigheder, hvorpå  

 undersøgelseskommissionens beslutning om at afvise den  

 pågældende som bisidder er grundet.
Klageretten kan i den  

 forbindelse pålægge undersøgelseskommissionen at  

 tilvejebringe supplerende oplysninger, jf. retsplejelovens § 972,  

 sammenholdt med § 737.
Den Særlige Klagerets afgørelse kan ikke  

 appelleres.
Dette følger ligeledes af retsplejelovens § 737.
Til § 20 I bestemmelsen fastsættes det, at kommissionen skal  

 afgive en beretning om resultatet af sin undersøgelse til  

 justitsministeren, der offentliggør den.
Indholdet og formen af beretningen afgøres af  

 undersøgelseskommissionen.
Selv om den tavshedspligt, der efter  

 § 15 gælder for undersøgelseskommissionen, ikke er til  

 hinder for, at der i beretningen medtages fortrolige oplysninger, er  

 kommissionen imidlertid ikke frit stillet i så henseende.
Som det  

 fremgår af § 4, skal undersøgelsen tilrettelægges og  

 gennemføres på en sådan måde, at forholdet til andre  

 lande, hensynet til statens sikkerhed eller til tredjemand ikke skades.
Dette  

 indebærer, at den endelige beretning skal udarbejdes således, at  

 dens offentliggørelse ikke skader de nævnte interesser.
Undersøgelseskommissionens protokol, der bl.a.  

 indeholder de afgivne forklaringer, skal afleveres sammen med beretningen til  

 justitsministeren, men offentliggøres ikke.
Det forudsættes i  

 den forbindelse, at de relevante dele af afgivne forklaringer gengives i  

 beretningen på en sådan måde, at hensynet til at give et  

 dækkende billede af de dele af efterretningstjenestens virksomhed, der  

 er omfattet af undersøgelsen, tilgodeses, samtidig med at de  

 nævnte hensyn til efterretningstjenestens fremtidige virkemuligheder  

 m.v. beskyttes.
 I det omfang, udtalelser efter § 13, stk. 3, kan  

 offentliggøres uden at skade de nævnte hensyn, forudsættes  

 det, at sådanne udtalelser (med anonymiseringer) optrykkes som bilag  

 til beretningen.
Til § 21 Bestemmelsen angiver tidspunktet for lovens  

 ikrafttræden.
