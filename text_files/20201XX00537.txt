Skriftlig fremsættelse (22. december 2020) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af dødsboskatteloven og kildeskatteloven (Indgreb mod skatteundgåelse ved overtagelse af virksomhed i virksomhedsordningen) (Lovforslag nr.
L 133) Lovforslaget har til formål at justere en række beskatningsregler med henblik på at hindre, at der i forbindelse med overtagelse af en virksomhed i virksomhedsordningen kan ske en utilsigtet udnyttelse af de gældende regler.
Det er vigtigt for regeringen, at alle bidrager til samfundet i overensstemmelse med de skatteregler, der er, og at reglerne virker som tilsigtet.
Det er ikke i orden, at nogle indretter sig med særlige ordninger for bevidst at slippe billigere i skat.
Det foreslås derfor at ændre reglerne, således at den selvstændigt erhvervsdrivende, der anvender virksomhedsordningen, ikke kan foretage en overdragelse af en virksomhed, en del af en virksomhed eller en del af flere virksomheder til nærtstående, uden at der samtidig sker en overdragelse af de aktiver og passiver (kapitalafkastgrundlaget) i ordningen, der svarer til den andel af det opsparede overskud, der bliver overdraget.
Herved sikres en sammenhæng mellem værdierne i virksomhedsordningen og den latente skatteforpligtelse, som konto for opsparet overskud er udtryk for.
Der foreslås desuden en tilsvarende sammenhæng i den situation, hvor virksomheden overtages i forbindelse med død.
Med lovforslaget afskæres en række omgåelsesmuligheder i de gældende regler i dødsboskatteloven og kildeskatteloven vedr. virksomhedsordningen, der muliggør, at midler i virksomhedsordningen kan hæves uden om det opsparede overskud, således at det ikke kommer til beskatning.
Herved forhindres et potentielt betydeligt utilsigtet fremtidigt mindreprovenu.
Det foreslås, at loven træder i kraft dagen efter bekendtgørelsen i Lovtidende.
Det foreslås, at loven har virkning fra fremsættelsestidspunktet, idet der er risiko for spekulation i de stramninger af reglerne, som foreslås gennemført ved lovforslaget.
Lovforslaget har  med samme begrundelse  ikke været sendt i ekstern høring forinden fremsættelsen.
Lovforslaget sendes samtidig med fremsættelsen i ekstern høring.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
