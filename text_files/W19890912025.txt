To byrådsmedlemmer blev idømt en bøde på 5000 kr. for overtrædelse af  

 den kommunale styrelseslov ved at have underskrevet en påtegning på en  

 garanti stillet overfor et kursus og kongrescenter, hvorefter garantien fik  

 et andet og mere byrdefuldt indhold end den oprindelige.
Valgbarhedsnævnet  

 fandt, at de pågældende var valgbare.
 I skrivelse af 19. juni 1989 har byrådet i henhold til § 34 a, stk. 2, i  

 den kokmmunale valglov indberettet, at borgmester NN og byrådsmedlem PP ved X  

 Rets dom af 3. februar 1989 hver er blevet idømt en bøde på 5.000 kr. med  

 forvandlingsstraf af hæfte i 4 dage for groft at have tilsidesat deres  

 pligter som medlemmer af kommunalbestyrelsen, jf. § 61 C i lov om kommunernes  

 styrelse, jf. lovbekendtgørelse nr. 313 af 20. juni 1984.
Ved dommen er samtidig tidligere borgmester RR blevet idømt en bøde på  

 10.000 kr. med forvandlingsstraf af hæfte i 8 dage for groft at have  

 tilsidesat de ham som borgmester påhvilende pligter, jf. den foran nævnte §  

 61 c i lov om kommunernes styrelse.
RR er efter dommens afsigelse udtrådt af  

 byrådet.
Sagen er derfor ikke indberettet for Valgbarhedsnævnet for hans  

 vedkommende, jf. den kommunale valglovs § 34 a, stk. 2.
 Det fremgår af sagen, at den tidligere borgmester RR den 13. juni 1985 på  

 kommmunens vegne afgav en erklæring over for Banken i Y hvorefter et beløb på  

 9 mill. kr. af kommunen skulle indsættes i banken til sikkerhed for  

 opfyldelse af de kontraktretlige forpligtelser, som et planlagt kursus- og  

 kongrescenter måtte få over for bygherren og udlejeren af centret.
 Ved en påtegningsskrivelse af 4. december 1985 bekræftede kommunen over  

 for banken, at erklæringen fortsat var bindende, og at beløbet senest måtte  

 indbetales den 20. december 1985.
 Erklæringen af 13. juni 1985 fik senere en påtegning af 19. juni 1986,  

 hvorefter garantien fik et andet og mere byrdefuldt indhold end den  

 oprindelige, idet bl.a. garantiperioden blev forlænget til den 20. maj 1991  

 mod tidligere 1. november 1990. Denne påtegning blev underskrevet af  

 byrådsmedlemmerne NN og PP sammen med den daværende borgmester.
 NN og PP medunderskrev ligeledes en erklæring af 16. maj 1986, hvorefter  

 et beløb på 1 mill. kr. skulle indsættes i Banken til sikkerhed for  

 forpligtelser over for leverandører m.fl. vedrørende tegningsmaterialer til  

 brug ved tegning af anparter i et af de selskaber, der indgik i  

 konstruktionen omkring opførelsen af kursus- og kongrescentret.
Tilsynsrådet havde den 15. maj 1985 på forespørgsel fra kommunen udtalt,  

 at kommunen ikke lovligt ville kunne yde en kommunegaranti på 5 mill. kr. i  

 forbindelse med projektet vedrørende kursus- og kongrescentret.
Det er  

 således en almindeligt kommunalretligt princip, at en kommune ikke lovligt  

 kan yde støtte til hotelvirksomhed, som er et privat erhverv, medmindre der  

 foreligger ganske særlige omstændigheder.
Sådanne ganske særlige  

 omstændigheder forelå efter tilsynsrådets opfattelse ikke.  

 Indenrigsministeriet havde den 26. november 1985 erklæret sig enigt med  

 tilsynsrådet i, at det ikke ville være lovligt for kommunen at yde den  

 omhandlede garanti.
 Retten har ikke fundet, at nogen af garantierne på 5 mill. kr. og 1 mill.  

 kr. er meddelt til lovlige kommunale formål.
 I dommen er det lagt til grund, at NN og PP begge var bekendt med  

 tilsynsrådets og Indenrigsministeriets udtalelser i sagen, da de underskrev  

 påtegningen af 19. juni 1986 vedrørende garantien på 5 mill. kr. og  

 erklæringen af 16. maj 1986 vedrørende garantien på 1 mill. kr.
Det er ligeledes lagt til grund, at byrådet ikke på et møde den 12. juni  

 1985 bemyndigede den daværende borgmester til at indgå nogen af de omhandlede  

 garantier, og at der derfor er handlet i strid med § 41 i lov om kommunernes  

 styrelse, hvorefter beslutning om påtagelse af garantiforpligtelser skal  

 træffes af kommunalbestyrelsen.
Det er lagt til grund, at PP, der deltog i  

 byrådsmødet den 12. juni 1985, vidste, at kommunalbestyrelsen ikke havde  

 godkendt nogen garantistillelse, samt at NN, der ikke deltog i mødet, intet  

 havde bemærket i mødereferatet om vedtagelse af garantistillelse.
Retten har lagt vægt på, at de to byrådsmedlemmer underskrev som  

 gruppeformænd, men efter det oplyste uden at spørge deres respektive grupper  

 eller i øvrigt søgt forholdet nærmere oplyst.
Retten har endvidere fundet, at  

 det måtte være kendeligt for de pågældende, at den daværende borgmester lagde  

 afgørende vægt på, at de medunderskrev garantierklæringerne.
Selv om NN's og PP's underskrifter har været uden retlig betydning for  

 garantiernes gyldighed - fordi de pågældende ikke var bemyndigede til at  

 underskrive på kommunens vegne - har retten således fundet, at de ved at  

 medunderskrive erklæringerne har gjort sig skyldig i grov tilsidesættelse af  

 deres pligter som medlemmer af kommunalbestyrelsen.
Ved straffastsættelsen er  

 der taget hensyn til på den ene side de betydelige beløb, garantistillelserne  

 angår, og til den risiko, de pågældende har påført kommunen, men på den anden  

 side også til, at de pågældende har handlet uegenyttigt og efter egne  

 overbevisning til gavn for kommunen.
Valgbarhedsnævnet skal indledningsvis bemærke, at § 61 c i den kommunale  

 styrelseslov, der trådte i kraft den 1. juli 1984, kriminaliserer en række  

 forskellige forhold, som ikke hidtil har været strafbare, og som derfor  

 heller ikke har kunnet medføre tab af valgbarhed til kommunale råd efter  

 reglerne i den kommunale valglov.
Straffebestemmelsen i § 61 c er for første  

 gang bragt i anvendelse i denne sag.
Nævnet har på denne baggrund måttet  

 overveje, i hvilket omfang domfældelse efter § 61 c bør medføre også  

 fortabelse af valgbarhed og har fundet, at bedømmelsen af fortsat valgbarhed  

 også i sager af denne art må afhænge af et konkret skøn over omstændighederne  

 i forbindelse med begåelsen af den strafbare handling.
En af de tre domfældte iværksat anke til Landsretten er opgivet, og  

 borgmester RR er efter domsafsigelsen af helbredsmæssige grunde udtrådt af  

 byrådet.
Dette medfører, at spørgsmålet om fortsat valgbarhed alene er rejst  

 for så vidt angår NN og PP.
 Valgbarhedsnævnet finder, at den afgørende beslutning i sagen har været  

 den i dommen nævnte Erklæring og Sikkerhedsstillelse af 13. juni 1985, der på  

 kommunens vegne er underskrevet af borgmesteren og den daværende  

 kommunaldirektør, der i forening havde den underskriftsbemyndigelse, som er  

 omhandlet i den kommunale styrelseslovs § 32. Som anført i dommen har de  

 været legitimeret til på kommunens vegne at indgå bindende aftaler, men  

 borgmesteren har ikke haft bemyndigelse hertil fra byrådet, jf. den kommunale  

 styrelseslovs § 41.
 Bedømmelsen af NN's og PP's forhold kompliceres af, at dette for sagens  

 videre udvikling afgørende forhold dels er strafferetligt forældet og dels  

 ikke direkte vedrører disse to byrådsmedlemmer.
 Valgbarhedsnævnet finder anledning til at fremhæve, at Banken som ovenfor  

 nævnt ved en skrivelse af 2. december 1985 - kort tid efter  

 Indenrigsministeriets afgørelse og nyvalg til byrådet - udbad sig kommunens  

 tiltrædelse af, at erklæringen af 13. juni 1985 fortsat er bindende , og ved  

 en påtegning af 4. december 1985, stemplet Z Kommune, Byrådet, RR , blev  

 tilsagnet bekræftet.
 Dette dokument har ikke været fremlagt under straffesagen, og der  

 foreligger således ikke i straffesagen oplysninger eller forklaringer om  

 grunden til, at banken ønskede en sådan bekræftelse og det må i øvrigt henstå  

 som uvist, om påtegningen er afsendt.
 Det er ved dommen i straffesagen antaget, at påtegningen af 19. juni 1986  

 indebar, at den oprindelige garanti af 13. juni 1985 havde fået et nyt  

 indhold, fordi garantien blev knyttet til den nu oprettede lejekontrakt af  

 20. maj 1986, der indeholdt strenge misligholdelsesregler, bestemmelse om bod  

 og forlængelse af garantien fra den 1. november 1990 til den 20. maj 1991.  

 Valgbarhedsnævnet har i denne forbindelse hæftet sig ved, at lejekontraktens  

 dato er indføjet i den oprindelige garanti på en åben plads i teksten, og  

 lejekontrakten er ikke nævnt særskilt i den påtegning, som de to  

 byrådsmedlemmer har underskrevet.
 Det følger imidlertid af dommens begrundelse, at påtegningen herefter  

 skulle have været underskrevet af borgmesteren og kommunaldirektøren i  

 forening, jf. den kommunale styrelseslovs § 32. Det er i dommen anført, at  

 NN's og PP's underskrifter har været uden retlig betydning, men der er ikke  

 under straffesagen taget stilling til den betydning, det eventuelt måtte  

 have, at påtegningen af 19. juni 1986 samt garantien af 16. maj 1986 herefter  

 ikke er underskrevet af nogen person, der var legitimeret eller bemyndiget  

 til at forpligte kommunen.
 Valgbarhedsnævnet må endvidere lægge vægt på borgmesterens i dommen  

 gengivne forklaring om, at han søgte politisk dækning hos de to  

 byrådsmedlemmer, der var gruppeformænd og på, at det i dommen er anført, at  

 de domfældte har handlet uegennyttigt og efter egen overbevisning til gavn  

 for kommunen .
 Efter en samlet bedømmelse af de foreliggende omstændigheder finder  

 Valgbarhedsnævnet det betænkeligt at fastslå, at de strafbare handlinger for  

 de to byrådsmedlemmers vedkommende er af en sådan karakter, at de i  

 almindeligt omdømme gør dem uværdige til at være medlemmer af kommunale råd,  

 jf. den kommunale valglovs § 2.
 De pågældende må derfor anses for valgbare.
 (* 1) I den tidligere lov var bestemmelserne i § 2 og § 34a, stk. 2.  

 Skrivelsen er optaget i Ministerialtidende.
