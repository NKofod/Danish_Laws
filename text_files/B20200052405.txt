Bekendtgørelse om ændring af bekendtgørelse om delvis suspension af integrationsindsatsen i forbindelse med håndtering af Coronavirussygdom 2019 (COVID-19) § 1 I bekendtgørelse nr. 300 af 28. marts 2020 om delvis suspension af integrationsindsatsen i forbindelse med håndtering af Coronavirussygdom 2019 (COVID-19), som ændret ved bekendtgørelse nr. 353 af 1. april 2020 og bekendtgørelse nr. 407 af 11. april 2020, foretages følgende ændringer:
 1. § 1, stk. 6, affattes således:
»Stk. 6. Uanset stk. 1, nr. 2, gælder det, at tilskud til udgifter til hjælpemidler efter kapitel 4, som gives i forbindelse med tilbud, der videreføres, fortsat skal kunne bevilges efter reglerne herom, i det omfang, det er muligt i forhold til de tiltag, der er taget med henblik på at forebygge og inddæmme udbredelsen af COVID-19 i Danmark.« 2. I § 1 indsættes som stk. 11 og 12:
 »Stk. 11. Uanset stk. 1, nr. 2 og 3, om tilbudsmuligheder m.v., kan der bevilges og påbegyndes tilbud om vejledning og opkvalificering samt ske videreførelse af allerede igangsatte tilbud efter lovens § 23 a, hvis borgeren er enig, og forløbet afholdes digitalt eller, efter en konkret vurdering, ved fysisk fremmøde.
Stk. 12. Uanset stk. 1, nr. 2 og 3, om tilskud til udgifter til opkvalificering, introduktion og hjælpemidler ved ansættelse, kan der ydes tilskud i henhold til lovens §§ 24 a, stk. 1, og 24 g, stk. 4.« § 2 Bekendtgørelsen træder i kraft ved bekendtgørelse i Lovtidende.
