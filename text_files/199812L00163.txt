Fremsat den 21. januar 1999 af kulturministeren (Elsebeth  

 Gerner Nielsen) Forslag til Lov om ændring af teaterloven (Det Storkøbenhavnske Teaterfællesskab) § 1 I teaterloven, jf. lovbekendtgørelse nr. 2l7 af 22. marts l996,  

 foretages følgende ændringer:
l.
Kapitel 6 affattes således:
»Kapitel 6 Det Storkøbenhavnske Teaterfællesskab § l4. Det Storkøbenhavnske Teaterfællesskab er en  

 selvejende institution oprettet af Københavns og Frederiksberg  

 Kommuner samt Københavns, Frederiksborg og Roskilde Amter.
 Stk. 2. Institutionens formål er at støtte  

 driften af et antal teatre i hovedstadsregionen, der skal bidrage til at  

 dække teaterbehovet ved tilsammen at opføre et alsidigt og  

 kvalitetspræget repertoire bestående af såvel ældre  

 som nyere dramatiske værker samt bidrage til fremme af udvikling og  

 nytænkning inden for teaterkunsten.
 Stk. 3. Institutionen har hjemsted i København.
§ l4 a.
Det Storkøbenhavnske Teaterfællesskab  

 drives med tilskud fra Københavns og Frederiksberg Kommuner,  

 Københavns, Frederiksborg og Roskilde Amter og staten.
Statens og  

 amtskommunernes tilskud fastsættes i 4-årige budgetaftaler mellem  

 tilskudsyderne.
§ l4 b.
Det Storkøbenhavnske Teaterfællesskab  

 yder inden for den samlede tilskudsramme økonomisk støtte til  

 de i ordningen optagne teatre i form af tilskud til drift og produktion eller  

 huslejetilskud.
Inden for tilskudsrammen afsættes desuden særlige  

 midler til udvikling og nytænkning inden for teaterkunsten samt til  

 kapitalindskud.
§ l4 c.
Det Storkøbenhavnske Teaterfællesskab  

 ledes af en styrelse på 12 medlemmer, heraf 3 repræsentanter  

 valgt af Københavns Borgerrepræsentation, 1 repræsentant  

 valgt af Frederiksberg Kommunalbestyrelse, 3 repræsentanter valgt af  

 Københavns Amtsråd, 1 repræsentant valgt af Frederiksborg  

 Amtsråd og 1 repræsentant valgt af Roskilde Amtsråd.  

 Desuden vælger kulturministeren 3 teaterkyndige  

 repræsentanter.
Stk. 2. Styrelsens medlemmer vælges for perioder, der  

 svarer til den kommunale valgperiode.
Afgår et medlem inden  

 valgperiodens udløb, foretages nyvalg for den resterende del af  

 valgperioden.
 Stk. 3. De teaterkyndige medlemmer kan ikke vælges i  

 mere end to på hinanden følgende perioder.
Stk. 4. Styrelsen vælger formand og næstformand af  

 sin midte.
I tilfælde af stemmelighed er formandens stemme  

 udslagsgivende.
 Stk. 5. Styrelsen fastsætter selv sin forretningsorden.
 Stk. 6. Til styrelsen knyttes et sekretariat, der ledes af en  

 direktør.
§ l4 d.
Styrelsen for Det Storkøbenhavnske  

 Teaterfællesskab administrerer de af tilskudsyderne fastsatte  

 bevillinger til Det Storkøbenhavnske Teaterfællesskab.
Styrelsen  

 fastsætter i flerårige resultataftaler størrelsen af  

 tilskud til drift og produktion til det enkelte teaterselskab.
Styrelsen  

 fastsætter størrelsen af huslejetilskud.
Styrelsen træffer  

 beslutning om fordeling af de særligt afsatte midler til udvikling og  

 nytænkning inden for teaterkunsten samt til kapitalindskud.
 Stk. 2. Styrelsen træffer beslutning om hvilke teatre,  

 der skal indgå i De Storkøbenhavnske Teaterfællesskab.  

 Styrelsen kan i den forbindelse træffe beslutning om teatres  

 indtræden eller udtræden af Det Storkøbenhavnske  

 Teaterfællesskab.
 Stk. 3. Styrelsen kan bestemme, at driftstilskuddet over en  

 vis størrelse hos det enkelte teaterselskab delvist skal kunne  

 tilbageføres til Det Storkøbenhavnske Teaterfællesskab og  

 indgå i de særligt afsatte midler til nytænkning og  

 udvikling indenfor teaterkunsten eller til kapitalindskud.
Stk. 4. Styrelsen udpeger efter opslag og indstilling fra et  

 ansættelsesudvalg med repræsentanter fra styrelsen og det enkelte  

 teaterselskabs bestyrelse teaterlederen eller ledelsen for de teatre, der er  

 optaget i ordningen med henblik på tilskud til drift og produktion.  

 Ansættelse sker normalt for perioder af 4 år med mulighed for  

 forlængelse uden opslag i maksimalt 3 år.
Det enkelte  

 teaterselskabs bestyrelse skal indhente styrelsens godkendelse forud for  

 eventuel afskedigelse af det pågældende teaters leder eller  

 ledelse.
§ l4 e.
De nærmere regler om Det Storkøbenhavnske  

 Teaterfællesskab fastsættes af kulturministeren efter forhandling  

 med Københavns og Frederiksberg Kommuner samt Københavns,  

 Frederiksborg og Roskilde Amter.« 2. Efter § 31 indsættes som kapitel 13 a:
»Kapitel 13 a Regnskab og revision § 31 a.
Kulturministeren kan fastsætte nærmere  

 regler om regnskabsaflæggelse og revision for teatre, der modtager  

 tilskud efter denne lov.
§ 31 b.
Kulturministeren kan til brug for Rigsrevisionen  

 indhente yderligere materiale fra tilskudsmodtagere.« § 2 Stk. 1. Loven træder i kraft den l. juli l999 og  

 har virkning fra den 1. juli 2001, jf. dog stk. 2.
 Stk. 2. Teaterlovens § 14 d, stk. 2, som affattet ved  

 denne lovs § 1, nr. 1, træder i kraft den 1. juli 2001.
Stk. 3. Ved lovens ikrafttræden omfattes  

 følgende teatre af loven: Betty Nansen Teatret, Dr.
Dantes Aveny,  

 Folketeatret, Gladsaxe Teater, Nørrebros Teater, Østre  

 Gasværk og Det Ny Teater.
 Stk. 4. Indtil den 1. juli 2001 ydes tilskud efter de  

 hidtil gældende regler til de teatre, der ved denne lovs  

 ikrafttræden modtog tilskud efter de hidtil gældende regler.
 Stk. 5. Styrelsens første beskikkelsesperiode jf.  

 § 14 c, stk. 2, som affattet ved denne lovs § 1, nr. 1, løber fra den  

 1. juli 1999 til den 31. december 2001.
Bemærkninger til lovforslaget Almindelige bemærkninger Teaterloven, jf. lovbekendtgørelse nr. 217 af 22.  

 marts 1996, er senest ændret ved lov nr. 103 af 28. februar 1996. Om  

 den seneste lovrevision henvises til FT 1994/95 s. 6316-6322, FT 1995/96 s.  

 594-602, s. 3726-3727 samt s. 3957.
Formålet med lovforslaget er at sikre opretholdelsen  

 af Det Storkøbenhavnske Teaterfællesskab (DST) som en selvejende  

 institution, der skal omfatte et antal teatre i hovedstadsregionen, som  

 tilsammen skal bidrage til et alsidigt og kvalitetspræget udbud af  

 teaterforestillinger på højest mulige kunstneriske og  

 teaterhåndværksmæssige niveau til et bredt publikum.
Ved  

 hovedstadsregionen forstås i denne sammenhæng Københavns  

 og Frederiksberg Kommuner samt Københavns, Frederiksborg og Roskilde  

 Amter.
Lovforslaget er udarbejdet efter drøftelser med  

 Københavns Kommune, Frederiksberg Kommune, Københavns Amt,  

 Frederiksborg Amt og Roskilde Amt.
Den hidtil gældende ordning om DST blev  

 indført i 1990 som afløsning for Den Storkøbenhavnske  

 Landsdelsscene, hvis konstruktion fra 1975 med underskudsdækning og  

 indbyrdes økonomisk solidaritet ikke længere var  

 hensigtsmæssig i forhold til den kunstneriske og økonomiske  

 udvikling på teatrene.
Ordningen om DST forudsatte bl.a., at teatrene  

 skulle drives som selvstændige enheder uden ret til fra tilskudsyderne  

 at opnå dækning af eventuelle underskud.
Til gengæld kunne  

 de enkelte teatre i langt højere grad selv beholde og disponere over  

 deres indtægter fra egne opsatte forestillinger.
Imidlertid har der gennem årene været  

 betydelig utilfredshed med DST-ordningen både blandt tilskudsyderne,  

 Styrelsen for Det Storkøbenhavnske Teaterfællesskab (Styrelsen)  

 og teatrene.
Af de konkrete problemer kan bl.a. nævnes  

 spørgsmålet om Styrelsens kompetence og samspillet med  

 tilskudsyderne, herunder Kulturministeriet.
Kompetenceforholdene under  

 DST-ordningen er præget af uklarhed, og Styrelsen har udtrykt  

 ønske om at få udvidet kompetencen på en række  

 områder.
Der har ligeledes været utilfredshed med fordelingen  

 og anvendelsesmulighederne af teatrenes tilskud, og både teaterchefer  

 og bestyrelser har ønsket etableringen af en garantifond til teatre i  

 økonomiske vanskeligheder.
For bestyrelsernes vedkommende har der  

 desuden været ønsker fremme om at knytte de eksisterende  

 driftsselskaber permanent til de enkelte teatre i stedet for, at de som i dag  

 er knyttet til den enkelte teaterchef.
Den stigende utilfredshed blandt de involverede parter i  

 DST-ordningen medførte, at Kulturministeriet og de amtskommunale  

 tilskudsydere i begyndelsen af 1996 besluttede at gennemføre en  

 analyse af fordele og ulemper ved den gældende ordning.
Analysen skulle  

 gennemføres med henblik på en senere politisk stillingtagen til  

 eventuelle ændringer i ordningen - herunder dens mulige  

 ophør.
Rapporten blev udarbejdet af PLS Consult og offentliggjort  

 i begyndelsen af 1997. Den konkluderede bl.a., at selv om DST-ordningen  

 indebar klare fordele for de deltagende teatre, så burde systemet  

 organisatorisk rationaliseres.
Problemerne i DST-ordningen kan overordnet  

 relateres til 3 hovedproblemstillinger:
 En manglende konkretisering af både den kulturpolitiske  

 målsætning med ordningen og retningslinier for de indbyrdes  

 modstridende prioriteringer mellem tilskudsyderne.
 En mangel på beslutningsmekanismer i forholdet mellem  

 tilskudsydere og Styrelse, der kan afgøre spørgsmål, der  

 ikke var taget højde for i ordningen, men som udviklingen har  

 aktualiseret.
 Den konkrete udmøntning og administration af ordningen er  

 præget af uklarheder, manglende konsistens og gennemsigtighed i  

 forholdet mellem styrelse og teatrene.
Rapporten konkluderede endvidere, at under de  

 gældende økonomiske og politiske rammer var DST´s  

 udviklingsmuligheder yderst begrænsede.
På den baggrund kunne DST  

 kun i ringe omfang fungere som teaterkunstnerisk nyskabende.
Det er Kulturministeriets opfattelse, at man med de  

 foreslåede lovændringer kan imødekomme en væsentlig  

 del af kritikpunkterne i PLS-rapporten.
Der lægges således op til  

 en høj grad af afklaring med hensyn til beslutningsmekanismerne mellem  

 tilskudsyderne og Styrelsen.
I den forbindelse tildeles der Styrelsen for DST  

 en større kompetence og en klarere kulturpolitisk rolle.
Der stilles forslag om, at der som noget nyt indenfor  

 rammen af DST-ordningen skal afsættes særlige midler til  

 udvikling og nytænkning indenfor teaterkunsten samt til kapitalindskud  

 i de enkelte teaterselskaber.
Gennem udviklingspuljen indbygges særlige  

 incitamenter i ordningen til fremme af teaterkunsten, idet der gives mulighed  

 for særlig støtte til fornyelse og udvikling af teatrenes  

 repertoire.
Ligeledes kan det sikres, at et teater, der har påtaget sig  

 en særlig risikabel teaterpolitisk satsning ikke kommer i  

 økonomiske vanskeligheder, og nyoptagne teatre kan få  

 støtte til etablering af egenkapital.
Derudover skal lovforslaget tilsikre en klarere  

 ansvarsfordeling mellem tilskudsydere, Styrelse og teatre.
Der stilles  

 således forslag om, at staten og de amtskommunale tilskudsydere  

 fremover alene skal fastsætte den samlede økonomiske ramme for  

 DST, mens det overlades til Styrelsen for DST at træffe beslutning om,  

 hvilke teatre der skal optages i ordningen og med hvilke tilskud.
Der er mellem tilskudsyderne indgået en aftale om,  

 at der med den nuværende økonomiske ramme ved overgangen til ny  

 ordning pr. 1. juli 2001 er plads til følgende teatre i DST-ordningen:  

 Betty Nansen Teatret, Dr.
Dantes Aveny, Folketeatret, Gladsaxe Teater,  

 Nørrebros Teater og Østre Gasværk.
Der er mellem  

 tilskudsyderne enighed om, at Østre Gasværk som noget nyt skal  

 indgå på lige vilkår med de øvrige teatre, hvor  

 teatret hidtil kun har fået støtte til én produktion.
Det  

 Ny Teater skal som hidtil modtage huslejetilskud.
Rialto Teatret, der hidtil  

 har indgået i ordningen som en Styrelsen kan efterfølgende træffe beslutning  

 om ændringer i dette udgangspunkt, både således at teatre,  

 der fra start indgår i DST-ordningen kan udgå og således,  

 at der kan optages nye teatre i ordningen.
Det er dog en betingelse for at  

 inddrage flere teatre i ordningen, at der opnås enighed mellem  

 tilskudsyderne om en tilsvarende forøgelse af bevillingen til DST.
Fremover er det således Styrelsen, der skal  

 træffe beslutning om hvilke teaterbygninger indenfor  

 hovedstadsområdet, der skal optages i DST-ordningen.
Det er endvidere  

 en klar forudsætning, at Frederiksborg Amt, der i dag ikke har noget  

 teater beliggende i Frederiksborg Amt med i DST-ordningen, på et senere  

 tidspunkt kan få optaget et teater i ordningen, såfremt der i  

 Frederiksborg Amt etableres et stort teater, der naturligt passer ind i  

 ordningen og der er økonomisk mulighed herfor.
Som en følge af ændringerne i Styrelsens  

 ansvarsområder foreslås det, at udvide Styrelsen med 3  

 teaterkyndige medlemmer.
Disse medlemmer skal forstærke Styrelsens  

 generelle indsigt og deltage i Styrelsens arbejde på lige fod med de  

 øvrige medlemmer.
 For at indføre en vis begrænset  

 økonomisk solidaritet mellem teatrene, foreslås det, at en del  

 af driftsoverskuddet over en vis størrelse hos teatrene i ordningen  

 skal tilbageføres efter Styrelsens nærmere beslutning til de  

 særligt afsatte midler til udvikling og nytænkning indenfor  

 teaterkunsten og/eller til kapitalindskud.
For at sikre gennemførelsen af den overordnede  

 kulturpolitiske målsætning for DST, er det efter lovforslaget  

 fortsat Styrelsen, der udpeger teaterlederen/ledelsen for de teatre i  

 ordningen, der modtager tilskud til drift og produktion.
Beslutningen  

 træffes som noget nyt på grundlag af en indstilling fra et  

 ansættelsesudvalg med repræsentanter fra Styrelsen og det enkelte  

 teaters bestyrelse.
Styrelsen skal endvidere med bistand af et styrket  

 sekretariat udarbejde strategiske udviklingsplaner for DST ud fra  

 teatermæssige og kulturpolitiske hensyn.
Styrelsen afgiver desuden en  

 årlig beretning til tilskudsyderne.
De overordnede økonomiske rammer fastsættes i  

 4-årige budgetaftaler mellem tilskudsyderne.
Aftalerne skal garantere  

 en budgetsikkerhed for DST-ordningens opgaveløsning og dermed
medvirke til at sikre aktivitets- og kvalitetsniveauet.
Samtidig skal der  

 indgås flerårige resultataftaler mellem Styrelsen og den enkelte  

 teaterbestyrelse om tilskudsvilkår, resultatmål, egenkapital,  

 side-scener, belægningsprocenter, evaluering m.v.
Med lovforslagets forslag om afsættelse af  

 særlige midler til udvikling og nytænkning indenfor teaterkunsten  

 ønsker tilskudsyderne generelt at bidrage til den overordnede  

 kulturpolitiske målsætning om at styrke kvalitet og udvikling i  

 dansk teaterkunst.
Det drejer sig f.eks. om støtte til nyskrevne  

 skuespil på dansk eller til særlige initiativer indenfor  

 iscenesættelse og koreografi både i relation til klassiske og  

 moderne værker.
Med forslaget om flerårsaftaler mellem Styrelsen  

 for DST og de enkelte teatre, samt indførelsen af teaterfaglig  

 kompetence i Styrelsen, skabes mulighed for en konkretisering af de  

 kulturpolitiske målsætninger.
 De nye muligheder for kapitalindskud vil gøre det  

 muligt at yde hjælp til de teatre, der f.eks. på grund af en  

 særlig satsning måtte være kommet i økonomiske  

 vanskeligheder, men dog uden at fjerne de overordnede økonomiske  

 incitamenter i ordningen.
Hovedparten af de særlige midler til udvikling og  

 nytænkning forudsættes fordelt i forbindelse med indgåelsen  

 af de flerårige resultataftaler mellem Styrelsen og det enkelte  

 teaterselskab.
En mindre del af midlerne afsættes til Styrelsens  

 løbende fordeling til særligt risikable kunstneriske satsninger  

 som fx. nyskrevet dansk dramatik eller til imødegåelse af akutte  

 kapitalindskudsbehov.
Udover de ovennævnte problemer af mere fundamental  

 karakter ved DST-ordningen eksisterer der en række sideløbende  

 problemstillinger af mere teknisk art.
Det gælder bl.a.  

 teaterbestyrelsernes status, fastsættelsen af ensartede  

 regnskabsmæssige principper, spørgsmål om  

 formueakkumulation, bygningsvedligeholdelse m.v.
Disse problemstillinger vil  

 blive taget op i forbindelse med udarbejdelsen af en bekendtgørelse om  

 den nye DST-ordning.
Teaterbestyrelsernes status forudsættes  

 ændret, således at de fremover som hovedregel skal tilknyttes de  

 enkelte teatre permanent.
Der skal samtidig fastsættes retningslinier  

 for sammensætningen af teaterbestyrelserne og for indgåelsen af  

 flerårige resultataftaler mellem Styrelsen for DST og den enkelte  

 teaterbestyrelse.
Lovforslagets økonomiske og administrative konsekvenser Økonomiske konsekvenser Statens, amternes og kommunernes hidtidige bevilling til  

 DST er aftalt videreført i lovforslaget.
Lovforslaget forventes  

 således ikke at medføre økonomiske konsekvenser for  

 staten, amterne eller kommunerne.
Inden for rammerne af den samlede bevilling  

 til DST er det aftalt, at der afsættes i alt 7.5 mio. kr. som  

 særlige midler til henholdsvis udvikling og nytænkning indenfor  

 teaterkunsten og til kapitalindskud.
 De samlede årlige udgifter til Det  

 Storkøbenhavnske Teaterfællesskab fremgår af  

 nedenstående oversigt:
Mio. kr. (1998-niveau) 1998 Statens bevilling til Det Storkøbenhavnske  

 Teaterfællesskab 30,1 De fem amtskommunale enheders samlede bevilling til Det  

 Storkøbenhavnske Teaterfællesskab 56,1 I alt 86,2 Oplysningerne er baseret på statens og amtskommunernes  

 1998-budgetter.
Administrative konsekvenser Lovforslaget forventes ikke at medføre  

 administrative konsekvenser for staten, amterne eller kommunerne.
Der  

 påregnes en administrativ styrkelse af Styrelsen for DST, der vil  

 føre til begrænsede merudgifter efter fælles beslutning  

 mellem tilskudsyderne.
Udgifterne afholdes indenfor de gældende  

 bevillinger.
Lovforslagets øvrige konsekvenser og forholdet til EU-retten Lovforslaget forventes ikke at medføre  

 erhvervsøkonomiske eller miljømæssige konsekvenser,  

 ligesom lovforslaget ikke indeholder EU-retlige aspekter.
Vurdering af konsekvenser af  

 lovforslaget Positive konsekvenser/mindreudgifter (hvis ja, angiv  

 omfang) Negative konsekvenser/merudgifter (hvis ja, angiv  

 omfang) Økonomiske konsekvenser for stat, kommuner og  

 amtskommuner Nej Nej Administrative konsekvenser for stat, kommuner og  

 amtskommuner Nej Nej Økonomiske konsekvenser for erhvervslivet Nej Nej Miljømæssige konsekvenser Nej Nej Administrative konsekvenser for borgerne Nej Nej Forholdet til EU-retten Lovforslaget indeholder ikke EU-retlige aspekter Høring om lovforslaget Udkastet til dette lovforslag har været udsendt til  

 høring hos Københavns Kommune Frederiksberg Kommune Københavns Amt Roskilde Amt Frederiksborg Amt Kommunernes Landsforening Amtsrådsforeningen Betty Nansen Teatret, Dr.
Dante s Aveny, Folketeatret, Gladsaxe Teater., Nørrebros Teater Østre Gasværk Rialto Teatret Det Ny Teater Styrelsen for Det Storkøbenhavnske Teaterfællesskab DST-Teatrenes Koordineringsudvalg Det Kongelige Teater Teaterrådet Danmarks Teaterforeninger Danske Teatres Fællesorganisation Dansk Skuespillerforbund Danske Dramatikeres Forbund Sammenslutningen af danske Scenografer Dansk Musiker Forbund Foreningen af Danske Sceneinstruktører Foreningen af Små Teatre (FAST) Justitsministeriet Statsministeriet Finansministeriet Rigsrevisionen Bemærkninger til lovforslagets enkelte  

 bestemmelser Til § 1 Til kapitel 6  

 Det Storkøbenhavnske Teaterfællesskab  

 Til § 14 Til stk. 1 Bestemmelsen er en lovfæstelse af DST, der blev  

 oprettet i 1990 som en selvejende institution af Københavns og  

 Frederiksberg Kommuner samt Københavns, Frederiksborg og Roskilde  

 Amter.
DST er en offentlig institution, og er derfor blandt andet omfattet af  

 den almindelige forvaltningsretlige lovgivning, herunder offentlighedsloven,  

 forvaltningsloven og ombudsmandsloven.
Til stk. 2 Bestemmelsen svarer i det store og hele til den  

 gældende formålsbestemmelse for DST i teaterlovens § 14,  

 stk. 1. Intentionen bag lovbestemmelsen er fortsat, at DST skal  

 tilgodese såvel den kunstneriske udvikling og fornyelse som den brede  

 teaterinteresse i hovedstadsregionen med en fleksibilitet, der kan tilpasses  

 skiftende tiders behov.
Dette indebærer en repertoiremæssig  

 spændvidde fra det eksperimenterende og fornyende til det mere  

 traditionelle teater, som i den befolkningsmæssigt store  

 hovedstadsregion tilgodeses ved et samarbejde mellem et antal teatre med  

 forskellige selvstændige profiler og kunstneriske ledelser.
 Ved teatre forstås dels et antal teaterbygninger,  

 der enten ejes eller lejes af DST til teaterformål og dels et antal  

 dertil knyttede teaterselskaber, til hvilke der ydes tilskud efter  

 § 14a.
DST skal ikke tilstræbe at omfatte al  

 teatervirksomhed i regionen, men være den faste kerne i regionens  

 samlede teaterudbud.
Hovedstadsregionen skal således fortsat også  

 rumme andre teatervirksomheder af forskellig art som alternativ og supplement  

 til DST.
Ud fra disse målsætninger skal DST samlet vægte  

 udviklingen af teaterkunsten såvel som efterspørgslen af det  

 mere traditionelle teater.
Dette skal primært ske gennem valget af  

 teatre og kunstneriske ledelser samt fordelingen af de samlede tilskudsmidler  

 til DST, herunder de særligt afsatte midler til udvikling af  

 teaterkunsten.
De enkelte teatre i ordningen skal ikke nødvendigvis  

 hver især have en alsidig profil, men inden for DST som helhed skal der  

 opføres et alsidigt og kvalitetspræget repertoire.
Til § 14 a Bestemmelsen svarer til den gældende lovs § 14,  

 stk. 1, dog med den ændring, at de statslige og amtskommunale  

 tilskud nu fastsættes i 4-årige budgetaftaler mellem  

 tilskudsyderne.
Udover de i § 14 b anførte tilskud kan eventuelle  

 anlægsudgifter knyttet til de af ordningen omfattede teatre efter  

 enighed mellem tilskudsyderne ligeledes fastsættes i  

 budgetaftalerne.
Til § 14 b Bestemmelsen fastlægger tilskudsformerne inden for  

 DST.
DST kan yde tilskud til de i ordningen optagne teatre i form af tilskud  

 til drift og produktion eller huslejetilskud.
 Det fastlægges desuden, at der skal afsættes  

 særlige midler til fremme af udvikling og nytænkning indenfor  

 teaterkunsten samt til kapitalindskud.
Til § l4 c Til stk. 1 Bestemmelsen fastsætter den nærmere  

 sammensætning af Styrelsen for DST.
Som noget nyt foreslås det, i overensstemmelse med  

 PLS-rapporten, at kulturministeren udpeger 3 teaterkyndige medlemmer til  

 Styrelsen.
De teaterkyndige medlemmer udpeges som personlige medlemmer ud fra  

 deres individuelle kvalifikationer og praktiske erfaringer med professionelt  

 teaterarbejde.
Ved udnævnelsen lægges vægt på de  

 pågældendes indsigt i såvel de kunstneriske som tekniske,  

 administrative og ledelsesmæssige vilkår for drift af store og  

 mellemstore teatre.
 De teaterkyndige medlemmer skal indgå i Styrelsens  

 arbejde på lige fod med de øvrige styrelsesmedlemmer og  

 forstærke styrelsens generelle teaterfaglige indsigt og ekspertise.  

 Hermed sker der også en styrkelse af Styrelsens mulighed for at  

 gennemføre en dialog med de enkelte teaterledelser, samt foretage en  

 løbende evaluering af virksomheden inden for DST.
 For styrelsens medlemmer gælder almindelige  

 habilitetsprincipper, jf. herved bestemmelsen i forvaltningslovens kap.  

 2.
Til stk. 3 Bestemmelsen skal sikre en rimelig udskiftning af de  

 teaterkyndige repræsentanter for at modvirke eventuelle ensidige  

 prioriteringer over en lang periode.
Til stk. 6 Bestemmelsen fastslår tilknytningen af et styrket  

 sekretariat til Styrelsen, da denne får tildelt en større  

 kompetence og kulturpolitisk rolle.
Sekretariatet skal betjene styrelsen og  

 de optagne teatre og bl.a. bistå ved udarbejdelsen af flerårige  

 resultataftaler mellem Styrelse og teatre, samt udarbejde forslag til  

 Styrelsens årlige beretning til tilskudsyderne.
Styrelsen  

 ansætter en direktør, som den øverste administrative  

 leder af sekretariatet.
Direktøren refererer alene til Styrelsen og  

 har ingen beføjelser i forhold til teaterchefernes kunstneriske linie  

 i driften af de enkelte teatre i ordningen.
Til § l4 d Til stk. l Bestemmelsen fastslår, at det er Styrelsen for DST,  

 der træffer beslutning om, hvilke bevillinger, der skal tildeles de  

 enkelte teaterselskaber.
Teaterselskaber, der er optaget i ordningen som  

 producerende teaterselskaber, bør tildeles et tilskud, der som  

 udgangspunkt giver det enkelte teater mulighed for at gennemføre en  

 fuld sæsondrift.
Den hidtidige ordning, hvorefter et enkelt teater har  

 været optaget i DST som åben scene, videreføres ikke.
Bestemmelsen fastslår desuden, at det er Styrelsen,  

 der træffer beslutning om den nærmere fordeling af de  

 særlige midler til fremme af udvikling og nytænkning indenfor  

 teaterkunsten samt kapitalindskud.
I forbindelse med indgåelsen af de  

 flerårige resultataftaler vurderer Styrelsen, hvorledes de enkelte  

 teaterselskaber i ordningen skal bidrage til udvikling og nytænkning  

 indenfor teaterkunsten og fordeler samtidigt hovedparten af de hertil  

 særligt afsatte midler til støtte af disse aktiviteter.  

 Teaterbygninger/teaterselskaber, der er optaget i ordningen alene med  

 huslejetilskud, kan ikke få andel i disse midler.
De særlige midler til udvikling og nytænkning  

 inden for teaterkunsten tænkes anvendt til støtte af f.eks.  

 nyskrevne skuespil på dansk og særlige initiativer indenfor  

 iscenesættelse og koreografi både i relation til nye eller mere  

 klassiske værker.
Hovedparten af midlerne fordeles i forbindelse med  

 udarbejdelsen af de flerårige resultataftaler mellem Styrelsen og de  

 enkelte teaterselskaber.
Der lægges ved fordelingen bl.a. vægt  

 på de særlige profiler, der er fastsat for det enkelte  

 teaterselskab i DST.
En mindre del af midlerne afsættes til Styrelsens  

 løbende fordeling til særligt risikable satsninger som f.eks.  

 nyskrevet dansk dramatik eller til imødegåelse af akutte  

 kapitalindskudsbehov.
Dette kan f.eks. ske i form af underskudsgaranti i de  

 situationer, hvor et teaterselskab i ordningen ønsker at producere en  

 given forestilling, der med en vis rimelighed kan forvente et mindre  

 tilskuerantal end normalt på grund af forestillingens form eller  

 karakter.
Hvis teaterselskabet anser en sådan produktion for  

 økonomisk usikker, kan Styrelsen vurdere, om der er tale om en  

 væsentlig og teaterkunstnerisk udviklende forestilling og stille  

 underskudsgaranti, så produktionen kan gennemføres med  

 begrænset økonomisk risiko for teatret.
Muligheden for kapitalindskud tænkes anvendt i  

 særlige situationer, hvor et producerende teaterselskab i ordningen  

 f.eks. på grund af nogle særlige initiativer har tabt hele sin  

 egenkapital eller så stor en del heraf, at det i en længere  

 periode i væsentligt omfang vil blokere teaterselskabets mulighed for  

 at realisere den forudsatte teatervirksomhed.
Såfremt Styrelsen i denne  

 situation bevilger et engangskapitalindskud, bør det som led i  

 beslutningen overvejes, hvorvidt hel eller delvis udskiftning af kunstnerisk  

 ledelse og/eller bestyrelse bør gøres til en  

 forudsætning.
Styrelsen bør forud for beslutningen om  

 større kapitalindskud til nødstedte teaterselskaber eller  

 betydelige rekonstruktioner af teatrene søge advokat- og  

 revisorbistand.
 Til nyoptagne teaterselskaber i DST-ordningen kan der ydes  

 kapitalindskud til etablering af den driftsnødvendige egenkapital.
Til stk. 2 Som noget nyt foreslås det, at Styrelsen fremover  

 skal have kompetence til at beslutte, hvilke teatre der skal indgå i  

 DST.
Deltagelse i ordningen er frivillig for teatrene.
Der er enighed mellem tilskudsyderne om, at der med den  

 nuværende økonomiske ramme er plads til seks teatre i ordningen.  

 Styrelsen kan beslutte, at teatre, der ved DST-ordningens ikrafttræden  

 indgår i DST skal udgå af ordningen.
Hvis et teater udgår  

 af ordningen kan dette erstattes af et andet teater.
Under normale  

 omstændigheder forventes det ikke at kunne ske midt i en  

 budgetperiode.
 Det er en betingelse for at inddrage mere end seks teatre  

 i ordningen, at der opnås enighed mellem tilskudsyderne om en  

 tilsvarende forøgelse af bevillingen til DST.
Hensigten hermed er at skabe en klarere ansvarsfordeling  

 mellem tilskudsyderne og Styrelsen.
Fremover bliver det således  

 Styrelsens opgave at sikre, at sammensætningen af teatre i DST er  

 både kunstnerisk og økonomisk forsvarlig og lever op til DST s  

 formålsbestemmelse.
Til stk. 3 Som noget nyt i forhold til den gældende ordning for  

 DST stilles der forslag om, at en del af driftsoverskuddet over en vis  

 størrelse hos det enkelte teaterselskab kan tilbageføres til  

 DST.
Der er tale om indførelse af et begrænset  

 solidaritetsprincip, der indebærer, at teaterselskaber, der i en  

 periode har betydelige overskud, skal aflevere en del af disse overskud til  

 DST.
Overskuddet vil herefter indgå i de særlige midler til  

 udvikling og nytænkning indenfor teaterkunsten samt til kapitalindskud.  

 Ved fastsættelsen af de nærmere betingelser for  

 tilbageførselsordningen skal der tages hensyn til, at det enkelte  

 teaterselskab skal kunne foretage en rimelig konsolidering af sin virksomhed.  

 Nærmere regler herom vil blive fastsat i en bekendtgørelse jf.  

 § 14 e.
Til stk. 4 Bestemmelsen indebærer, at det fortsat er Styrelsen  

 for DST, der udpeger den enkelte teaterleder/ledelse.
Styrelsen  

 udfærdiger opslag, der skal indeholde en beskrivelse af hvilken profil,  

 Styrelsen ønsker at få tegnet for det enkelte teaterselskabs  

 virksomhed i ansættelsesperioden.
Styrelsens beslutning om udpegelsen  

 af den enkelte teaterleder/ledelse træffes på grundlag af en  

 indstilling fra et ansættelsesudvalg med repræsentanter fra  

 Styrelsen og det enkelte teaterselskabs bestyrelse.
Bestyrelserne  

 underskriver herefter ansættelseskontrakter i overensstemmelse med  

 Styrelsens udpegning.
De enkelte ansættelseskontrakter skal godkendes  

 af Styrelsen.
Ansættelse sker i første omgang normalt for  

 en periode af 4 år.
Herefter kan styrelsen for DST efter indstilling  

 fra den enkelte teaterbestyrelse beslutte, om stillingen skal opslås  

 eller om man vil bemyndige teaterbestyrelserne til at forlænge  

 kontrakten med teaterlederen/ledelsen for en periode på maksimalt 3  

 år.
 Det enkelte teaterselskabs bestyrelse kan efter forud  

 indhentet godkendelse fra Styrelsen afskedige den pågældende
teaterleder/ledelse, hvis teaterlederen eller ledelsen  

 efter bestyrelsens  vurdering ikke kan gennemføre den  

 forudsatte teatervirksomhed.
Til § 14 e Bemyndigelsen skal anvendes til at udstede en  

 bekendtgørelse om DST, der blandt andet skal indeholde nærmere  

 regler om teaterbestyrelsernes status, fastsættelsen af ensartede  

 regnskabsprincipper, formueakkumulation, bygningsvedligeholdelse,  

 tilbageførselsordningen m.v. samt i øvrigt videreføre en  

 række af de bestemmelser, der fremgår af den hidtil  

 gældende bekendtgørelse nr. 501 af 26. juni 1991 om Det  

 Storkøbenhavnske Teaterfællesskab.
Til nr. 2 Efter Budgetvejledningen og andre interne statslige  

 administrative ordensforskrifter og vejledninger, skal love om  

 tilskudsforvaltning indeholde særlige bestemmelser om regnskab og  

 revision, der giver ministeren hjemmel til at føre tilsyn med  

 tilskudsforvaltningen.
Kapitel 13a, §§ 31a og 31b medfører ikke  

 egentlige ændringer i de materielle bestemmelser i teaterloven, men  

 skaber hjemmelsgrundlaget for, at ministeren kan føre tilsyn med  

 tilskudsforvaltningen af teaterlovens forskellige tilskudsordninger.
Til § 2 Til stk. 1.
 Det foreslås, at loven træder i kraft den 1.  

 juli 1999 og har virkning fra 1. juli 2001. I perioden indtil 1. juli 2001  

 skal Styrelsen således planlægge administrationen af de nye  

 regler, herunder foretage opslag, ansætte teaterchefer og indgå  

 resultatkontrakter med de enkelte teatre med henblik på udbetaling af  

 tilskud efter denne lovs bestemmelser fra 1. juli 2001. Der henvises  

 også til bemærkningerne til stk. 4.
 Til stk. 2 og 3.
Der er blandt tilskudsyderne enighed om, at  

 følgende teatre skal danne udgangspunktet for den ny DST-ordning pr.  

 1. juli 2001: Folketeatret, Nørrebros Teater, Gladsaxe Teater, Betty  

 NansenTeatret, Dr.
Dantes Aveny og Østre Gasværk.
Det Ny Teater  

 skal alene modtage huslejetilskud.
Herefter er det styrelsen, der jf. § 14 d,  

 stk. 2, bestemmer hvilke teatre, der skal indgå i DST.
 Til stk. 4.
 Kontrakterne med de nuværende  

 teaterdirektører udløber den 1. juli 2001. I perioden indtil 1.  

 juli 2001 skal der således ydes tilskud efter de hidtil gældende  

 regler til Folketeatret, Nørrebros Teater, Gladsaxe Teater, Betty  

 Nansen Teatret, Aveny Teatret, Østre Gasværk, Rialto Teatret og  

 Det Ny Teater, der ved denne lovs ikrafttræden modtog støtte  

 efter de hidtil gældende regler.
 Til stk. 5.
Efter § 14c vælges Styrelsens medlemmer for  

 perioder, der svarer til den kommunale valgperiode.
Da loven foreslås  

 at træde i kraft den 1. juli 1999, forslås det, at Styrelsens  

 første beskikkelsesperiode løber fra 1. juli 1999 til  

 31.december 2001.
Bilag I dette bilag er den gældende  formulering  af  

 teaterlovens bestemmelse om Den storkøbenhavnske  

 teaterstøtteordning anført.
Kapitel 6 Den storkøbenhavnske  

 teaterstøtteordning § 14. Staten yder sammen med København, Roskilde og  

 Frederiksborg Amtskommuner samt Københavns og Frederiksberg Kommune  

 støtte til driften af et antal teatre i hovedstadsområdet, der  

 skal bidrage til at dække teaterbehovet ved at opføre et  

 alsidigt og kvalitetspræget repertoire bestående af såvel  

 ældre som nyere dramatiske værker med særlig hensyntagen  

 til værker af danske dramatikere.
Teatrene skal som led i deres  

 virksomhed medvirke til at udvikle teaterkunsten gennem eksperimenterende  

 virksomhed og særlige initiativer.
 Stk. 2. Statens tilskud ydes til en af Københavns,  

 Roskilde og Frederiksborg Amtskommuner samt København og Frederiksberg  

 Kommuner oprettet tværkommunal organisation, der fordeler den samlede  

 bevilling mellem de teatre, der indgår i støtteordningen.  

 Statens tilskud fastsættes på de årlige finanslove.
 Stk. 3. De nærmere regler om støtteordningen  

 fastsættes af kulturministeren efter forhandling med Københavns,  

 Roskilde og Frederiksborg Amtskommuner samt Københavns og  

 Frederiksberg Kommuner.
