I.
Overenskomstens ikrafttræden, dens område og almindelige principper.
1. Ved den mellem Danmark og Thailand den 14. april  

 1965 afsluttede overenskomst til undgåelse af dobbeltbeskatning og  

 forhindring af beskatningsunddragelse for så vidt angår indkomstskat og  

 formueskat, jfr. udenrigsministeriets bekendtgørelse nr. 13 (Lovtid.
C) af  

 24. februar 1966, er der fastsat en række bestemmelser, der i visse tilfælde,  

 hvor en skattepligtig ville blive udsat for dobbeltbeskatning på grund af  

 sammenstødende skattekrav fra dansk og thailandsk side, medfører afvigelser  

 fra skattelovgivningens almindelige regler med hensyn til indkomst- og  

 formuebeskatning.
 2. Overenskomsten kommer for Danmarks vedkommende i  

 almindelighed første gang til anvendelse på skatteansættelserne for  

 skatteåret 1966-67, jfr. art. 29, stk. 2, idet ratifikationsinstrumenterne  

 blev udvekslet den 23. december 1965.
3. Overenskomsten kommer uanset statsborgerforhold til  

 anvendelse på fysiske personer, der er bosiddende enten i Danmark eller  

 Thailand, og på aktieselskaber og andre sammenslutninger, der er bosat enten  

 i Danmark eller Thailand.
Det er således en forudsætning for overenskomstens  

 anvendelse, at den pågældende person eller det pågældende selskab m.v.  

 opfylder betingelserne for fuld skattepligt i et af de to lande.
4. For Danmarks vedkommende kommer overenskomsten i  

 henhold til art. 2, stk. 3 (b) til anvendelse på indkomstskatterne til staten  

 og de kommunale indkomstskatter samt formueskatten til staten.
I henhold til  

 art. 2, stk. 4, finder overenskomsten endvidere anvendelse på alle skatter af  

 samme eller væsentlig samme art, der fremtidig måtte blive pålagt som tillæg  

 til eller i stedet for de gældende skatter.
 5. Bestemmelser om gensidig bistand med hensyn til  

 opkrævning af skatter findes ikke i overenskomsten.
 6. Definitionerne findes i overenskomstens art. 3,  

 hvoraf her skal fremhæves art. 3, stk. 1 (b), hvorefter "Danmark" i  

 overenskomsten betyder Kongeriget Danmark undtagen Færøerne og Grønland.  

 Overenskomsten kan dog i sin helhed eller med ændringer ved noteveksling  

 udvides til at gælde for disse områder, såfremt der her opkræves skatter af  

 væsentlig samme karakter som dem, der omfattes af overenskomsten, jfr. art.  

 28.
Endvidere skal fremhæves art. 3, stk. 1(d), hvorefter udtrykket  

 "person" omfatter enhver fysisk person, et selskab og enhver anden  

 sammenslutning af personer.
Udtrykket "selskab" betyder ifølge art.  

 3, stk. 1 (e) enhver sammenslutning, der i skattemæssig henseende behandles  

 som en juridisk person i henhold til den herom gældende lovgivning i den ene  

 eller begge de kontraherende stater, og indbefatter enhver gruppe eller  

 sammenslutning af personer, som beskattes på væsentlig samme måde som en  

 juridisk person.
 Det bemærkes, at udtrykket "kompetente myndigheder" for såvel  

 Danmarks som Thailands vedkommende betyder finansministeren eller hans  

 befuldmægtigede stedfortræder, jfr. art. 3, stk. 1 (g).
 7. Overenskomstens regler til undgåelse af  

 dobbeltbeskatning kan opdeles i 2 afsnit, nemlig dels regler til løsning af  

 den konflikt der opstår, når en person eller et selskab opfylder  

 betingelserne for fuld skattepligt i begge de kontraherende lande, og begge  

 lande derfor med hjemmel i deres interne lovgivning gør krav på at beskatte  

 den pågældende af hele hans indkomst og formue, uanset hvorfra indkomsten og  

 formuen hidrører, og dels regler til løsning af konflikten mellem den  

 beskatningsret, der kan tilkomme det land, hvorfra en indkomst hidrører,  

 eller hvor en formue er placeret (kildelandet), og det land, hvor den  

 pågældende skatteyder er bosiddende og derfor opfylder betingelserne for fuld  

 skattepligt (bopælslandet).
Begge sæt regler kan finde anvendelse i det samme konkrete tilfælde.  

 Opfylder en person betingelserne for fuld skattepligt i begge lande, må det  

 først efter de i art. 4 givne regler fastslås, hvilket af de to lande der  

 skal have ret til at beskatte den pågældende som der bosiddende.
Derefter  

 bestemmes det ved hjælp af de følgende regler, om bopælslandet skal give  

 afkald på at beskatte visse indkomst- eller formuearter.
I tilfælde, hvor en  

 person, der i henseende til beskatningen betragtes som bosiddende i Danmark,  

 oppebærer indtægter fra eller ejer formue i Thailand, og sådan indkomst eller  

 formue i overensstemmelse med overenskomstens bestemmelser kan beskattes i  

 Thailand, skal Danmark i henhold til art. 23, stk. 1, fritage sådan indkomst  

 eller formue for beskatning, men kan ved beregningen af skatten af den  

 pågældende persons øvrige indkomst eller formue anvende den skattesats, som  

 skulle have været bragt i anvendelse, såfremt den for beskatning fritagne  

 indkomst eller formue ikke var blevet fritaget for beskatning.
Den omhandlede  

 indkomst eller formue må altså ikke medregnes til den skattepligtige indkomst  

 eller formue.
 Beregningen af de danske skatter for herboende skatteydere, der oppebærer  

 indtægt eller ejer formue, der kan beskattes i Thailand, vil imidlertid være  

 at foretage, som om den skattepligtige indkomst og formue includerede den  

 thailandske indkomst og formue, men således, at den herefter udregnede skat  

 nedsættes med den del heraf, der forholdsmæssigt svarer til den thailandske  

 indkomst og formue.
8. I art. 23, stk. 2, er fastsat særlige regler til  

 ophævelse af dobbeltbeskatning af indtægter ved skibsfartsvirksomhed og visse  

 former for royalties.
Herom henvises nærmere til bemærkningerne nedenfor  

 under pkt. 15 og 18.
II.
Overenskomstens bestemmelser vedrørende undgåelse af  

 dobbeltbeskatning.
A.
Reglerne om undgåelse af dobbeltbeskatning, når fuld skattepligt  

 foreligger i begge lande.
 9. Har en fysisk person en sådan tilknytning til begge  

 lande, at han opfylder betingelserne for fuld skattepligt i begge lande,  

 altså i begge lande er skattepligtig af hele sin indkomst og formue, må det  

 afgøres, hvilket af de to lande der skal lade sin ret til at betragte den  

 pågældende som fuld skattepligtig vige.
I art. 4, stk. 1, bestemmes det først, hvad der skal forstås ved at være  

 bosat i en af staterne.
Det er i overenskomstens forstand tilstrækkeligt  

 hertil, at en person eller et selskab i henhold til lovgivningen i en af  

 staterne er skattepligtig der på grund af hjemsted, bopæl, ledelsens sæde  

 eller et andet lignende forhold.
For en fysisk person gælder i henhold til art. 4, stk. 2(a) den  

 hovedregel, at det land, hvor vedkommende har en fast bolig til rådighed, har  

 den fulde beskatningsret.
Foreligger der fast bolig i begge lande, tilkommer  

 den fulde beskatningsret det land, med hvilket den pågældende skatteyder har  

 de stærkeste personlige og økonomiske forbindelser (midtpunkt for sine  

 livsinteresser). Kan spørgsmålet om, hvilket land der skal have  

 beskatningsretten, ikke afgøres på grundlag af de nævnte kriterier, får det  

 land, hvor den pågældende sædvanligvis opholder sig, fortrinsretten.
Såfremt  

 heller ikke dette kriterium fører til en løsning, tilkommer beskatningsretten  

 den stat, i hvilken den pågældende er statsborger.
Er han ikke statsborger i  

 nogen af staterne, eller er han statsborger i begge stater, må der træffes  

 aftale mellem de kompetente myndigheder i de to stater.
I så fald må sagen  

 derfor forelægges for skattedepartementet.
En juridisk person anses for fuld skattepligtig i den af staterne, i  

 hvilken den er indregistreret, eller i henhold til hvis lovgivning den har  

 status som et selskab.
Hvis selskabet også efter dette kriterium er  

 bosiddende i begge stater, skal det anses for at være bosiddende i den stat,  

 i hvilken dets virkelige ledelse har sit sæde.
B.
Reglerne om undgåelse af dobbeltbeskatning i tilfælde af konflikt  

 mellem kildelandets og bopælslandets beskatningsret.
 10. Reglerne herom findes i overenskomstens kapitel  

 III (art. 6-21). Til de enkelte artikler bemærkes følgende:
11. Indkomst af fast ejendom kan ifølge art. 6, stk.  

 1, beskattes i den stat, hvor den faste ejendom er beliggende.
I art. 6, stk.  

 2, redegøres der nærmere for, hvad der skal forstås ved udtrykket "fast  

 ejendom". Det bemærkes særligt, at udtrykket omfatter royalty, der  

 betales for udnyttelsen af mineralforekomster, kilder og andre  

 naturforekomster.
Fortjeneste, der opnås ved afhændelse af fast ejendom, kan  

 ifølge art. 13, stk. 1, ligeledes beskattes i den stat, i hvilken den faste  

 ejendom er beliggende.
12. Med hensyn til fortjeneste ved  

 forretningsvirksomhed er hovedreglen ifølge art. 7 den, at sådan fortjeneste  

 kun kan beskattes i det land, hvor vedkommende foretagende er hjemmehørende.  

 En undtagelse herfra gælder for det tilfælde, hvor et foretagende i det ene  

 land driver virksomhed fra et "fast driftssted" i det andet land.
I  

 så fald kan den del af indkomsten, der kan henføres til et sådant fast  

 driftssted, beskattes i dette andet land.
 Med hensyn til, hvad der skal forstås ved "fast driftssted"  

 henvises til bestemmelserne i art. 5. Det bemærkes særligt, at et foretagende  

 anses for at have et fast driftssted i den anden stat, såfremt det der  

 udfører et anlægs-, installations- eller monteringsarbejde eller lignende  

 arbejde, hvis varighed overskrider 3 måneder, eller såfremt det i den anden  

 stat formidler arrangementer af professionelle kunstnere.
 13. Ifølge art. 13, stk. 2, kan fortjeneste ved  

 afhændelse af aktiver, som udgør en del af erhvervsformuen i et fast  

 driftssted, som et foretagende i den ene stat opretholder i den anden stat,  

 herunder fortjeneste ved afhændelse af selve det faste driftssted, beskattes  

 i den stat, hvor det faste driftssted er beliggende.
 14. Fortjeneste ved luftfartsvirksomhed i  

 international trafik kan ifølge art. 8, stk. 1, kun beskattes i den stat,  

 hvor den virkelige ledelse for virksomheden har sit sæde, og dette gælder  

 også, hvor luftfartsforetagendet er deltager i en pool-aftale.
15. Fortjeneste ved skibsfartsvirksomhed i  

 international trafik omhandles i art. 8, stk. 2, der hjemler ret såvel for  

 den stat, hvori foretagendet er bosiddende (bopælsstaten), som for den stat,  

 hvori virksomheden udøves (kildestaten), til at beskatte fortjenesten.
Den i  

 kildestaten pålignede skat skal dog reduceres med et beløb svarende til 50  

 pct. heraf, og det resterende skattebeløb skal tillades fradraget i den i  

 bopælsstaten pålignede skat af den pågældende indkomst efter de nærmere  

 regler herom i art. 23, stk. 2.
Når indkomst flyder fra Thailand til en skibsfartsvirksomhed i Danmark,  

 skal den pågældende indkomst herefter medregnes ved opgørelsen af  

 virksomhedens her i landet skattepligtige indkomst, men halvdelen af den i  

 Thailand pålignede skat af den pågældende indkomst skal fradrages i den  

 danske skat.
Fradraget skal dog ikke kunne overstige den del af skatten, som  

 forholdsmæssigt falder på den indkomst, der er genstand for beskatning i  

 Thailand.
16. Aktieudbytte kan ifølge art. 10, stk. 1, beskattes  

 i det land, hvor selskabet, der udbetaler aktieudbyttet, er bosiddende.  

 Skatten af aktieudbyttet må dog ikke overstige 20 pct. i tilfælde, hvor et  

 selskab, som er bosiddende i en af staterne, udbetaler udbytte til et  

 selskab, som er bosiddende i den anden stat og dette sidste selskab ejer mere  

 end 25 pct. af de aktier i det førstnævnte selskab, som under alle  

 omstændigheder har fuld stemmeret.
Det bemærkes, at udtrykket  

 "udbytte" betyder indkomst af aktier eller kapitalandele i et  

 selskab.
Det indbefatter derimod ikke indkomst af gældsbeviser.
 Denne kildelandet tillagte (delvise) beskatningsret til aktieudbytte har  

 for tiden ingen betydning for Danmarks vedkommende, idet aktionærer, bosat i  

 udlandet, sålænge afsnit VI i lov nr. 100 af 31. marts 1967  

 (kildeskatteloven) ikke er trådt i kraft, ikke beskattes her i landet af  

 aktieudbytte, der udbetales dem fra danske selskaber.
17. Ifølge art. 11, stk. 1, tilkommer  

 beskatningsretten til renter af obligationer, gældsfordringer, forskrivninger  

 eller af en hvilken som helst anden form for gæld den stat, hvorfra renterne  

 hidrører.
Det bestemmes nærmere i stk. 3, i hvilke tilfælde renter skal anses  

 for at hidrøre fra en af de kontraherende stater.
Såfremt den person, der  

 betaler renten, i en af staterne har et fast driftssted, i forbindelse med  

 hvilket den gæld, hvoraf renten betales, blev stiftet, og renteudgiften  

 afholdes af det pågældende faste driftssted, bestemmes det endvidere, at  

 sådan rente skal anses for at hidrøre fra den stat, i hvilken det faste  

 driftssted er beliggende.
 Ifølge art. 11, stk. 2 og 3, er renter, der oppebæres af regeringen i en  

 af de kontraherende stater eller af et pengeinstitut, som ejes fuldt ud af en  

 af de kontraherende stater, undtaget fra beskatning i den anden stat.
 Den kildelandet ved bestemmelsen i art. 11 tillagte beskatningsret til  

 renter, der hidrører fra dette land, kan Danmark i mangel af hjemmel i den  

 interne lovgivning ikke udnytte.
18. Ifølge art. 12 kan royalty beskattes i den stat,  

 hvorfra den hidrører, men den skat, der pålægges, må ikke overstige 15 pct.  

 af bruttobeløbet af royltyen.
Det samme gælder med hensyn til indkomst, der  

 hidrører fra salg af rettigheder eller ejendele, hvortil royaltyydelsen er  

 knyttet.
I disse tilfælde, hvor der er forbeholdt kildestaten en beskatning på  

 indtil 15 pct. af royaltyydelsen, er det i art. 23, stk. 2, bestemt, at  

 bopælslandet skal indrømme fradrag for den i kildelandet erlagte skat.  

 Fradraget skal dog ikke kunne overstige den del af skatten, som  

 forholdsmæssigt falder på den royalty, der er genstand for beskatning i  

 kildelandet.
I tilfælde, hvor den i en af staterne bosiddende modtager af  

 royaltyen har et fast driftssted i den anden stat, fra hvilken royaltyen  

 hidrører, finder disse regler dog ikke anvendelse, såfremt den rettighed  

 eller ejendel, som ligger til grund for royaltyen, har direkte forbindelse  

 med det faste driftssted.
I stedet finder bestemmelserne i art. 7 om  

 beskatningsretten til fortjeneste ved forretningsvirksomhed anvendelse.
 I art. 12, stk. 4, bestemmes, hvornår royalties skal anses for at hidrøre  

 fra en af de kontraherende stater, og det fastslås, at såfremt den person,  

 der erlægger royaltyen, i en af staterne har et fast driftssted, af hvilket  

 royaltyen er erlagt, skal den anses for at hidrøre fra den stat, i hvilken  

 det faste driftssted er beliggende.
 I art. 12, stk. 2, er nærmere angivet, hvad udtrykket "royalty"  

 betyder.
 19. Beskatningsretten til fortjeneste ved afhændelse  

 af formuegenstande tilkommer ifølge art. 13, stk. 3, som hovedregel den stat,  

 hvor afhænderen er bosiddende.
 Undtagelse herfra gælder dog ifølge art. 13, stk. 1, fortjeneste ved  

 afhændelse af fast ejendom og ifølge art. 13, stk. 2, fortjeneste ved  

 afhændelse af erhvervsformuen i et fast driftssted og fortjeneste ved  

 afhændelse af skibe og luftfartøjer, anvendt i international fart.
20. Bestemmelsen i art. 14, stk. 1, medfører som  

 hovedregel, at vederlag for personlige tjenesteydelser (herunder faglige  

 tjenesteydelser) beskattes i den stat, hvor arbejdet er udført.
En herboende  

 person, der har lønindtægt ved arbejde udført i Thailand, kan således normalt  

 ikke beskattes i Danmark af den oppebårne løn, men lønindtægten kan alene  

 medregnes ved fastsættelsen af skattesatsen.
 Fra denne hovedregel gælder dog flere undtagelser:
21. På fortjeneste eller vederlag, oppebåret af  

 offentligt optrædende, f.eks. teater-, film-, radio-, eller fjernsynskunstnere, musikere samt professionelle sportsfolk finder hovedreglen i art. 14 altid anvendelse.
Har herefter en her i landet bosat kunstner indtægt ved optræden i Thailand, tilkommer beskatningsretten til den pågældende indtægt Thailand, og indtægten kan her i landet alene medregnes ved fastsættelsen af skattesatsen.
22. Personer, der gør tjeneste på skibe eller  

 luftfartøjer, med hvilke et foretagende, der er hjemmehørende i en af staterne, driver erhvervsvirksomhed, kan ifølge art. 14, stk. 3, kun beskattes af deres vederlag i den stat, hvor foretagendets virkelige ledelse har sit sæde.
23. Ifølge art. 17, stk. 1, har kildestaten  

 beskatningsretten til pensioner eller andet vederlag, der udbetales for tidligere tjenesteydelser, hvad enten der er tale om offentlige eller private pensioner.
Det er nærmere i art. 17, stk. 2, bestemt, i hvilke tilfælde en indkomst i form af pension eller andet vederlag, der udbetales for tidligere tjenesteydelser, skal anses for at hidrøre fra en af staterne.
Indkomst af denne art, der er fratrukket fortjeneste, der kan henføres til et fast driftssted, skal dog altid anses for at hidrøre fra den stat, i hvilken det faste driftssted er beliggende.
24. Ifølge art. 19 fritages visse studerende og  

 uddannelsessøgende, bosiddende i en af de to stater, som midlertidigt og udelukkende i studie- eller uddannelsesøjemed opholder sig i den anden stat, for beskatning i opholdsstaten af understøttelse, som udbetales til dem til deres ophold, undervisning eller uddannelse.
Det samme gælder legater eller beløb, der udbetales som vederlag for tjenesteydelser, udført i opholdsstaten, forudsat at disse tjenesteydelser har forbindelse med studierne eller uddannelsen eller er nødvendige for den pågældendes ophold.
En thailandsk lærling, der med bevarelse af sin bopæl i Thailand opholder sig her for at uddanne sig, kan herefter hverken beskattes af det underhold, han modtager, eller af legater eller af indtægt ved lønnet arbejde her i landet, for så vidt arbejdet er et led i hans uddannelse, eller er nødvendigt for hans underhold.
Den bestående aftale mellem den danske og siamesiske regering, hvorefter siamesiske statsborgere, som opholder sig i Danmark i uddannelsesøjemed, skal være fritaget for beskatning her i landet af indtægter, som de modtager fra deres hjemland til afholdelse af udgifter i forbindelse med deres ophold og deres undervisning eller studier, jfr. skattedepartementes cirkulære nr. 193 af 11. juni 1940 finder herefter ikke anvendelse, sålænge overenskomsten er i kraft.
III.
Formuebeskatningen.
25. Det fremgår af art. 22, at formue bestående af  

 fast ejendom kan beskattes i den stat, hvor den faste ejendom er beliggende, at formue bestående af aktiver, der udgør en del af erhvervsformuen i et foretagendes faste driftssted, kan beskattes i den stat, i hvilken det faste driftssted er beliggende, og at skibe og luftfartøjer i international trafik og aktiver, der ikke består af fast ejendom, og som anvendes i sådan skibs- og luftfartsvirksomhed, kun kan beskattes i den stat, i hvilket foretagendets virkelige ledelse har sit sæde.
Alle andre arter af formue, tilhørende en person, som er bosiddende i en af de to stater, kan kun beskattes i bopælsstaten.
IV.
Beskatning ved til- og fraflytning.
26. Der er ikke i overenskomsten givet særlige regler  

 til løsning af de dobbeltbeskatningsproblemer, der kan opstå i forbindelse med flytning mellem de to stater, og de interne regler om indtræden og ophør af skattepligt finder derfor anvendelse i disse tilfælde.
Med hensyn til, hvorledes der i flytningssituationer skal forholdes fra dansk side kan henvises til det i skattedepartementets vejledning af 29. april 1963 til den dansk-indiske  

 dobbeltbeskatningsoverenskomst af 16. september 1959 under afsnit III anførte.
V.
Bestemmelser angående udveksling af oplysninger.
27. Art. 26 fastsætter gensidig oplysningspligt for så  

 vidt angår sådanne oplysninger, som er nødvendige for gennemførelsen af overenskomstens bestemmelser eller for at forhindre skattesvig eller for at praktisere bestemmelser, der tager sigte på at forhindre omgåelser af skattepligten.
Oplysningerne skal behandles som hemmelige og må ikke meddeles til andre personer end dem, der er beskæftiget med påligningen, herunder afgørelsen af retsspørgsmål, eller opkrævningen af de skatter, som omfattes af overenskomsten.
Der må ikke udveksles oplysninger, som kan røbe forretningsmæssige eller lignende hemmeligheder.
Henvendelse fra danske skattemyndigheder om oplysninger fra Thailand skal ske gennem skattedepartementet.
VI.
Særlige bestemmelser.
28. Art. 24 indeholder regler, hvorefter statsborgere  

 og foretagender i det ene land ikke i det andet land skal kunne underkastes nogen skat eller dermed forbundne krav, som er anderledes, højere eller mere byrdefulde end den skat og dermed forbundne krav, som det sidstnævnte lands statsborgere eller foretagender måtte blive underkastet.
I artiklen fastslås det endvidere, hvad der skal forstås ved udtrykket "statsborgere" samt ved udtrykket "skat"  

 i denne artikel.
29. Art. 25 bestemmer, at en skatteyder, der udsættes  

 for dobbeltbeskatning med hensyn til de af overenskomsten omfattede skatter, kan fremsætte indsigelse herom til myndighederne i den stat, hvor han er bosiddende.
Anses indsigelsen for berettiget, kan bopælsstatens myndigheder - for Danmarks vedkommende skattedepartementet - træffe aftale med myndighederne i Thailand med henblik på undgåelse af dobbeltbeskatningen.
30. I henhold til art. 25, stk. 3, kan de to staters  

 kompetente myndigheder ligeledes træffe aftale såvel med henblik på undgåelse af dobbeltbeskatning i tilfælde, der ikke omhandles i overenskomsten, som i tilfælde, hvor fortolkningen eller anvendelsen af overenskomsten giver anledning til vanskelighed eller tvivl.
VII.
Overenskomstens praktisering.
31. Overenskomstens regler vil være at praktisere ved  

 selve skatteligningen.
For så vidt angår skatteårene 1966-67 - 1968-69 vil der, såfremt skatteansættelser eller skatteberegninger er foretaget i strid med overenskomstens bestemmelser, blive tale om genoptagelse af de pågældende ansættelser eller beregninger.
For så vidt begæring om regulering af skatteansættelser eller skatteberegninger for de nævnte skatteår i overensstemmelse med overenskomstens bestemmelser allerede er fremsat eller fremsættes inden den 1. september 1968, bemyndiges skatterådene herved til at genoptage vedkommende ansættelser eller beregninger til fornyet behandling uden forud indhentet bemyndigelse fra statens ligningsdirektorat.
Fremkommer begæringen først efter nævnte tidspunkt, vil bemyndigelse til genoptagelse være at indhente på sædvanlig måde.
32. Tvivlsspørgsmål med hensyn til overenskomstens  

 praktisering vil være at forelægge for skattedepartementet.
 Skattedepartementet, den 6. juni 1968.
Hans P.
Gøtrik.
/E.
Thielsen.
