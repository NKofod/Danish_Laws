Nr BSF 71 Forslag til folketingsbeslutning om nedsættelse af en  

 socialreformkommission Fremsat af Villy Søvndal (SF) Anne Baastrup (SF) Steen Gade (SF) den 29. november 1996 Folketinget pålægger regeringen i indeværende folketingsår at nedsætte en socialreformkommission, der inden udgangen af 1997 fremlægger analyser og anbefalinger, som skal danne grundlag for en konsekvent revision af bistandsloven.
 Socialreformkommissionen fastlægger selv sin arbejdsmetode, der bl.a. kan  

 bestå i nedsættelse af faglige paneler med deltagelse af de fag- og  

 brugergrupper, der dagligt har berøring med bistandsloven.  

 Socialreformkommissionen bør i sit analyse- og udredningsarbejde fremkomme  

 med løsningsforslag på de eksisterende problemer, herunder:
1. børneområdet, hvor der i disse år spores en række alarmsignaler, 2. den manglende retssikkerhed i sociallovgivningen, 3. behovet for forenkling af lovgivningen, 4. relevante tilbud frem for generel aktivering til de mest udsatte  

 grupper som f.eks. sindslidende og narkomaner, 5. ledige unge, der i forbindelse med aktivering bl.a. rammes af manglende  

 valgmuligheder og urimelige løn- og arbejdsforhold, og 6. behovet for en folkelig forankring af sociallovgivningen.
Bemærkninger til forslaget Generelle bemærkninger Behovet for en socialreformkommission er efter forslagsstillernes  

 opfattelse oplagt i lyset af de nye samfundstræk.
På en række områder er  

 samfundsforholdene i dag ganske anderledes end ved bistandslovens  

 ikrafttræden for 20 år siden i 1976. Massearbejdsløsheden og den kroniske  

 udstødelse er i dag vilkår, som ikke eksisterede i midten af 70'erne.
Det  

 samme gælder den voksende polarisering mellem de forskellige samfundsgrupper,  

 som man ser på såvel børneområdet som voksen- og ældreområdet.
Endelig er der  

 i de forløbne 20 år gennemført en vidtgående decentralisering, der efterlader  

 et behov for at gennemtænke decentraliseringens muligheder og begrænsninger.
Siden bistandslovens vedtagelse i 1974 er loven blevet ændret over 100  

 gange - hver gang uden en forudgående og mere grundlæggende debat om, hvad  

 man vil med dette samfunds underste sikkerhedsnet.
Og meget tyder på, at  

 samme forløb vil gentage sig i forbindelse med denne lovændring, der oven i  

 købet af Socialministeriet er lanceret som værende en gennemgribende  

 revision.
Men der er efter forslagsstillernes opfattelse brug for mere end  

 blot en revision.
Mandag den 4. november 1996 udløb høringsfristen for Socialministeriets  

 udkast til ny bistandslov, og man kan allerede nu konstatere, at de negative  

 røster langt overskygger de positive.
Allerede i starten af oktober  

 præsenterede de faglige organisationer, bl.a.
Socialrådgiverforeningen og  

 Socialpædagogernes Landsforbund, en meget skarp kritik.
Forslagsstillerne må  

 sammen med de pågældende fagforbund konstatere, at bistandsudspillet helt  

 oplagt er lavet af en embedsmandsgruppe i lukkethed og uden inddragelse af  

 nogle af de mange faggrupper, der dagligt administrerer bistandslovgivningen,  

 og uden at spørge de lokalpolitikere, der skal føre lovgivningen ud i livet i  

 kommunerne.
LO har i sit høringssvar leveret en meget præcis kritik af regeringens  

 bistandsudkast.
I indledningen til høringssvaret skriver LO bl.a. følgende:
»Generelt er det LO's opfattelse, at der med lovudkastet ikke er  

 taget hånd om de grundlæggende problemer.
Lovforslaget er lagt op som en  

 revision, men efter vores opfattelse er der behov for en grundlæggende reform  

 af hele bistandssystemet; en reform, der rækker ind i det næste årtusinde.
Vi finder i den forbindelse processen omkring udarbejdelsen af lovudkastet  

 forkert.
Vi stiller os undrende overfor, hvorfor vi ikke, som det var  

 tilfældet i arbejdet omkring førtidspensionsrapporterne, på et langt  

 tidligere tidspunkt sammen med andre relevante samarbejdspartnere er blevet  

 medinddraget i processen.« På den baggrund foreslår LO:
»at der nedsættes et udvalg, som har til opgave at skabe rammerne for  

 en grundlæggende reform af hele bistandssystemet.
LO finder det både  

 naturligt og nødvendigt, at fagbevægelsen deltager i et sådant  

 udvalgsarbejde.
 En grundlæggende reform af bistandssystemet skal efter LO's opfattelse  

 have det overordnede sigte at skabe sammenhængende rammer for den enkelte.  

 Dette skal ske ved at skabe sammenhæng mellem social-, sundheds-,  

 uddannelses- og arbejdsmarkedspolitikken.
Det skal være et grundlæggende princip at anvende helhedsbetragtninger, og  

 udgangspunktet for det sociale arbejde må være den forebyggende og tidligt  

 opfølgende indsats, som der efter vores opfattelse er lagt alt for lidt vægt  

 på i lovforslagene.« Forslagsstillerne deler også kritikken af ansvarsdiskussionen, som ifølge  

 LO har en ubehagelig tendens til altid at pege nedad på de svage grupper:
»Der er med lovudkastet til ny bistandslov lagt op til, at den  

 enkelte skal påtage sig ansvaret for sit eget liv.
Men hvordan havde man  

 forestillet sig, at folk, der i dag ligger ned, skulle kunne rejse sig i  

 morgen uden hjælp, og uden at der er skabt muligheder herfor, blot fordi man  

 fra politisk hold nu har besluttet sig til, at sådan skal det være.
Som det  

 er i dag, er systemerne indrettet, så ingen påtager sig ansvaret.
LO finder det i den forbindelse uheldigt, når der i den grad, som det  

 første i lovudkastet, lægges vægt på de sociale klienters eget ansvar for at  

 blive selvforsørgende.
Samfundet og dets institutioner, lokalområderne og  

 arbejdspladserne har også en stor del af det sociale ansvar i forbindelse med  

 forebyggelse af socialle problemer og i indsatsen mod den udstødning, som  

 finder sted, med mange på overførselsindkomster til følge.« Det er også forslagsstillernes opfattelse, at Socialministeriet har  

 undladt at tage sig den fornødne tid til den forestående revision af  

 bistandsloven, som fortjener langt større grundighed end den, som hidtil er  

 lagt for dagen.
 Først og fremmest, fordi den høje ledighed, som vi nu har haft i en meget  

 lang årrække, og som har helt uacceptable menneskelige og økonomiske  

 konsekvenser, ikke fjernes ved hjælp af uigennemtænkte løsningsmodeller.
Massearbejdsløsheden er mere end nogen anden enkeltfaktor årsag til  

 udviklingen hen imod et stadig mere polariseret samfund, som er en  

 kendsgerning i dag.
Og for at bryde dette mønster er det helt afgørende at  

 erkende, at løsningen på ledighedsproblemet forudsætter nytænkning og  

 politisk vilje til at sætte problemet og dets mulige løsninger højest på den  

 politiske dagsorden, løsninger, der bl.a. kunne bestå i en langt kraftigere  

 satsning på uddannelse, en bedre fordeling af det eksisterende arbejde og nye  

 regulære job i såvel den private som i den offentlige sektor.
For at finde svar på de store problemer, som tynger i disse år, er det  

 nødvendigt at gå på tværs af kendte barrierer og traditionelle  

 sektoropdelinger.
Og det er altafgørende, at man erkender, at verden er i  

 hastig forandring.
Der er brug for nye typer af job af samfundsnyttig art,  

 der måske ikke er umiddelbart rentable ud fra en gængs profitanalyse, men som  

 i det større perspektiv kan vise sig at være et uvurderligt samfundgode.
Det  

 gælder bl.a. en mere effektiv miljøindsats - også i nærområdet - og det  

 gælder sociale projekter, der binder områder og befolkningsgrupper sammen.
Bemærkninger til forslagets enkelte punkter ad 1) Flertallet af børn i Danmark har det godt, men den gruppe af børn og unge,  

 der har det skidt, får det stadig dårligere.
Der skabes et samfund, hvor det  

 bliver stadigt sværere for denne gruppe af børn at finde plads, og det er  

 paradoksalt i et af verdens rigeste samfund.
Der er flere årsager til denne polarisering i børnegruppen, men en af  

 hovedårsagerne er efter forslagsstillernes mening, at der sker en tilsvarende  

 udstødelse i voksengruppen, og at man endnu ikke er gode nok til at bryde den  

 sociale arv - børn af udstødte voksne bliver selv udstødte.
Rent faktisk er  

 det sådan, at man overfører den sociale arv, således at man i dag har 3.  

 generations bistandsmodtagere.
En anden årsag er det opskruede tempo, mange børnefamiliers hverdag kører  

 i - et tempo, der ikke levner tid og plads til ordentligt samvær mellem børn  

 og voksne. 10-20 pct. af de danske børn får på et eller andet tidspunkt i  

 deres opvækst brug for hjælp på grund af psykiske problemer.
I 1995 blev der  

 på landsplan henvist ca. 4.800 børn mellem 0 og 15 år til forundersøgelser og  

 behandlinger på børne- og ungdomspsykiatriske afdelinger.
Ifølge en rapport  

 udgivet af Socialministeriet og Amtsrådsforeningen stod knap 700 børn på  

 venteliste i november 1995. Hovedparten af amterne havde en ventetid på 0-3  

 måneder, en mindre gruppe amter havde en ventetid på 4-6 måneder og et enkelt  

 amt havde op til 12 måneders ventetid.
Den primære årsag til ventelisterne er  

 kapacitetsproblemer, blandt andet mangel på speciallæger i børnepsykiatri.  

 Selv en relativ kort ventetid på 3 måneder kan have stor negativ indvirkning  

 på det enkelte barn med behov for forundersøgelse og behandling.
Derfor er  

 det vigtigt, at ventelisterne til de psykiatriske undersøgelser fjernes helt.
Målet med regeringens løfte om pasningsgaranti var, at alle 1-5-årige  

 skulle have pasningstilbud med udgangen af 1995. Men tal fra januar 1996  

 viste, at kun 150 af landets 275 kommuner havde pasningsgaranti for de  

 1-5-årige, og 71 af disse kommuner havde kun pasningsgaranti for børn, hvis  

 forældre er i arbejde eller under uddannelse.
Reelt var derfor kun 1/3 af  

 alle 1-5-årige omfattet af en pasningsgaranti, hvor man ikke skelner mellem  

 arbejdsløse og folk i arbejde.
De sidste nye tal fra Danmarks Statistik viser, at flere og flere børn  

 passes i daginstitutionerne.
Men samtidig viser tallene, at der ikke bliver  

 tilsvarende flere ansatte i institutionerne til at passe børnene.
Værst ser  

 det ud i vuggestuerne, hvor der fra januar 1995 til januar 1996 er blevet 3,6  

 pct. færre fuldtidsbeskæftigede, mens antallet af børn er steget med 1 pct.
 Når man oversætter alle disse tal til ord om børns hverdagsliv, betyder  

 forringelserne på personaleområdet, at daginstitutionerne får sværere og  

 sværere ved at udfylde rollen som et pædagogisk tilbud med indhold i og i  

 stedet tenderer mod at være opbevaring slet og ret.
I perioden fra januar 1994 frem til april 1996 har i alt knap 148.000  

 personer fået bevilget børnepasningsorlov.
Forældre på børnepasningsorlov har  

 haft et stort familiemæssigt udbytte af orlovsperioden: en mindre forjaget  

 hverdag og mere tilfredse børn.
Men i stedet for at fastholde og udbygge  

 ordningerne og søge at gøre dem mere fleksible er ordningerne blevet skåret  

 ned såvel indholdsmæssigt som økonomisk. 1 april 1997 falder orlovsydelsen  

 yderligere fra 70 pct. til 60 pct. af dagpengesatsen, og kun ganske få  

 kommuner beholder den supplerende orlovsydelse.
ad 2) Efter forslagsstillernes opfattelse er Socialministeriets bistandsudspil  

 særdeles mangelfuldt, hvad angår retssikkerhedsgarantier for de grupper, der  

 modtager hjælp.
Bindende normer for, hvorledes kommunerne skal administrere  

 bistandsloven, glimrer ved deres fravær i forslaget, således at det reelt  

 bliver op til den enkelte kommune, hvorvidt f.eks. den sindslidende skal køre  

 trillebør, passe børn - eller helt slippe for »aktivering«.
I takt med at de sociale udgifter er blevet forøgede, har man udmålt  

 hjælpen på baggrund af generelle, cirkulærebestemte kriterier.
Ved at bruge  

 bistandsloven på den måde bliver det efter forslagsstillernes mening mere  

 eller mindre umuligt at yde en tilstrækkelig individuel vurdering af det  

 enkelte menneskes problemer.
Resultatet er blevet en forringelse af  

 retssikkerheden i forhold til bistandslovens intentioner.
 Den forringelse retter Socialministeriets bistandsudspil ikke op på.  

 Tværtimod udvandes retssikkerheden, således at amter og kommuner i endnu  

 højere grad får en »åben« lovgivning, som de kan administrere efter  

 forgodtbefindende.
Det kommunale Kartel har bedt professor, dr.jur.
Kirsten Ketscher om at  

 vurdere de retssikkerhedsmæssige sider af Socialministeriets lovudkast til  

 afløsning af den nugældende bistandslov, og Kirsten Ketscher deler i sit  

 responsum bekymringerne ved retssikkerheden i udspillet:
»Ved materiel retssikkerhed er spørgsmålet, i hvilket omfang  

 den enkeltes indholdsmæssige rettigheder kan læses direkte ud af loven.
Ved  

processuel retssikkerhed er spørgsmålet hvilke sagsbehandlingskrav  

 m.v., der garanterer den enkeltes mulighed for faktisk at få den ydelse, som  

 loven fastsætter.
Lovforslaget viderefører det retssikkerhedsmæssige efterslæb, der også i  

 dag findes indenfor den sociale service.
Dette vedrører såvel den  

 processuelle som den materielle retssikkerhed.
 Angående den materielle retssikkerhed, så er forslaget i vidt omfang tavs  

 med hensyn til nærmere beskrivelse af de tre vigtige materielle  

 retssikkerhedsmæssige parametre: 1) Under hvilke betingelser indtræder ret  

 til en ydelse? 2) Hvad er ydelsens indhold? 3) Under hvilke betingelser kan  

 ydelsen ophøre? Omend man nok med hjælp af almindelige retsgrundsætninger kan  

 indkredse nogle præcisere rettigheder forekommer det ikke at være en  

 acceptabel måde at sikre nogle af borgerne helt basale  

 omsorgsrettigheder.« (Fremhævelse i original).
 Også LO er betænkelig, hvad angår retssikkerheden:
»Med hensyn til retssikkerheden kan man generelt sige, at langt de  

 fleste ydelser overlades til et skøn, hvilket selvfølgelig giver mulighed for  

 en individuel fleksibel behovsbedømmelse, men dette sker efter vores  

 opfattelse i alt for stor grad på bekostning af den enkeltes retssikkerhed.  

 Det er blevet udsvævende, hvad den enkelte har retskrav på i forhold til  

 bestemmelserne.« ad 3) Forslagsstillerne vil sammen med LO konstatere, at Socialministeriets  

 målsætning om en generel forenkling af bistandsloven »ikke kan siges at  

 være opnået, da der er sket en udvidelse af antallet af paragraffer fra 146  

 til 280 paragraffer.« Foreningen af Socialchefer har ligeledes efterlyst behovet for  

 forenklinger.
Der er oplagt brug for et gennemsyn af de gældende regler - men  

 mere end det.
Der er brug for at vurdere, om ikke den bedste vej hen imod de  

 efterlyste forenklinger er via nye veje.
ad 4) Forslagsstillerne er grundlæggende enige i den linje, der hedder noget for  

 noget.
Men det har efter forslagsstillernes opfattelse ikke de store  

 lighedstræk med de passager, man finder i aktiveringsdelen af  

 Socialministeriets bistandsudspil.
Der er grund til bekymring over den  

 udvikling, der karakteriseres af, at den dårligst udrustede del af de unge  

 deltager i projekter til en meget lille løn sammenlignet med den aflønning,  

 de kunne have oppebåret i tilsvarende ordinære job.
Og uden rettigheder af  

 nogen art.
Efter forslagsstillernes opfattelse er ordnede lønforhold, reelle  

 valgmuligheder og faglige rettigheder altafgørende for en effektiv indsats  

 mod arbejdsløsheden.
ad 5) I høringssvarene udtrykkes der stor bekymring for intentionerne med  

 aktiveringsdelen af forslaget til ny bistandslov.
LO skriver bl.a., at »forslaget er meget lidt ambitiøst og meget lidt visionært i forhold  

 til de konstaterede behov på det sociale område.
Det kan virke som en form  

 for manglende realitetsfornemmelse, når aktivering af alle i det sociale  

 system kommer til at fremstå som det eneste tilbud.
Vi må stille os tvivlende over for, at aktivering i sig selv løser  

 problemet for de tunge sociale grupper, såsom narkomaner.
Det rigtige tilbud  

 vil i mange situationer være behandling, før aktiveringen iværksættes.
I  

 modsat fald er der risiko for, at de tunge sociale grupper skubbes helt ud af  

 systemet.
Det er også afgørende for os, at aktiveringen i større omfang resulterer i  

 en uddannelsesmæssig indsats.« Forslagsstillerne støtter varmt LO's forslag om en større  

 uddannelsesindsats.
Desuden kan Socialministeriets aktiveringsforslag undre,  

 når man - under overskriften »Det vigtige møde med stofmisbrugeren«  

 - læser ministeriets egen publikation Sociale Tendenser 1995:
 »Man kan møde stofmisbrugeren med krav, med forventninger om at finde  

 motivation, med det motiv at gøre ham stoffri, med det synspunkt, at det  

 væsentlige er en fysisk afhængighed, og at der først og fremmest er tale om  

 en sygdom, eller man kan møde stofmisbrugeren som et socialt væsen, som man  

 vil tillægge nogle beslutnings- og handlemuligheder, og som man må lytte til  

 for at kunne komme i samtale med.
Om man vælger den ene eller den anden måde at møde stofmisbrugeren på,  

 afhænger dels af traditioner og dels af menneskesyn.
Så, allerede før der  

 gøres noget som helst, må der vælges grundholdning, og så længe der gøres  

 noget, må det menneskesyn der ligger til grund for handlingerne, gøres klare  

 og synlige.
Et spørgsmål trænger sig på her: Hvordan skal man egentlig forsøge at møde  

 nogle mennesker, der har fået positionen som syndebukke? Kan vi, hvad enten  

 vi er behandlere, teoretikere, politikere eller blot civile borgere, sætte os  

 ud over, at vi står overfor en person - når vi mødes med stofmisbrugeren -  

 der er sat til at høre til gruppen af udstødte afvigere, og som vi mere eller  

 mindre direkte opfatter som liggende under for en forfærdelig last, uden  

 viljestyrke nok til at stå imod, men som derimod lader sig drive til  

 kriminalitet og anden umoralsk adfærd blot for at ødelægge eget og måske  

 andres liv.
Og som skal ændre sig.
For er det ikke sådan, vi i virkeligheden  

 ser misbrugeren? Er det ikke denne måde at tænke på stofmisbrugeren på, der  

 altovervejende har styret aktiviteter overfor stofmisbrugeren? Ville det ikke  

 være en på alle måder ny og vigtig måde - også for at få afbetinget dette  

 billede - at lade sådan en person være med til at afgøre, hvordan  

 behandlings- og omsorgsindsatsen skal tilrettelægges og udføres.« Med henvisning til bistandslovudkastets generelle krav om aktivering  

 skriver professor, dr.jur.
Kirsten Ketscher bl.a. følgende:
»Det fremgår af forslagets § 13, at den enkelte og dennes ægtefælle  

 som betingelse for hjælp skal udnytte sine arbejdsmuligheder (stk. 1) og  

 aktiveringsmuligheder (stk. 2). Der er således ikke blot tale om et  

 arbejdskrav i klassisk forstand, men også et aktiveringskrav.
Dette begrundes  

 i forslagets almindelige bemærkninger (s. 40). Herefter skal retten til hjælp  

 så vidt ses ikke alene kun hvile på et selvforsørgelseskrav, men også på det  

 menneskesyn, at »hver enkelt så vidt muligt skal yde sit bidrag til et  

 samfundsmæssigt fællesskab«.
Aktiveringssigtet rettes derfor også mod  

 mennesker med særlige sociale og menneskelige problemer.
Hvis retten til  

 forsørgelseshjælp løses fra selvforsørgelseskravet og alene knyttes til et  

 aktiveringskrav kan der rejses en diskussion om forholdet til grundlovens §  

 75 stk. 2, såfremt den enkelte får frataget sin forsørgelseshjælp på dette  

 grundlag jfr. nedenfor.' Ud over grundlovsbetænkelighederne påpeger Kirsten Ketscher også, at »afslag på aktivering nu i sig selv indgår som ophørsgrund indebærer  

 en udvidelse af adgang til at fratage hjælp.
Det bemærkes endvidere, at der  

 ikke stilles krav om, at det foreliggende aktiveringstilbud skal være  

 »rimeligt«.' Og videre »Lov om arbejdsløshedsforsikring § 63  

 og bkg. 1153/1995 regulerer spørgsmålet om selvforskyldt ledighed indenfor  

 arbejdsløshedsforsikringen.
Det vil føre for vidt at gennemgå disse i  

 detaljer, men det må anses utvivlsomt, at retsvirkningerne af afslag på  

 arbejdstilbud er langt lempeligere end inden for kontanthjælpsområdet.
Efter  

 min opfattelse påhviler der lovgiver en udfoldet argumentation for det  

 rimelige i, at borgerne i samme situation skal have så ulige vilkår, ikke  

 mindst i en tid, hvor tendensen synes at gå i retning af en indskrænkning af  

 den personkreds, der kan modtage arbejdsløshedsforsikringen.
For så vidt angår de ledige, der ikke kun er arbejdsløse, men også i  

 klassisk forstand er sociale klienter med mere komplicerede problemer kan  

 ophørsbestemmelsen i § 41 betyder en uacceptabel udvidelse af borgere uden  

 forsørgelsesmæssigt grundlag.
Det kan dreje sig om socialt vanskelige unge og  

 der kan være tale om personer, hvor man ikke med mening kan forlange, at de  

 skal aktiveres f.eks. p.g.a. personlighedsmæssige problemer.
Der vil altid  

 være en gruppe af mennesker (som ikke kan få pension), der ikke vil kunne  

 komme til at forsørge sig selv gennem eget arbejde.
Da de derfor ikke kan  

 forsørge sig selv vil de i dag være berettiget til hjælp.
Det nye er  

 imidlertid, at man i lovforslaget stiller et aktiveringskrav til alle.  

 Konsekvensen vil derfor være, at personer der ikke kan forsørge sig selv vil  

 få afslag på hjælp begrundet i, at de ikke ønsker at modtage et  

 aktiveringstilbud.
Spørgsmålet kan stilles, om en sådan konstruktion ikke  

 ligger på kanten af grundlovens § 75, stk. 2. Under alle omstændigheder  

 strider det mod de almindelige værdier, vor retstradition hviler på: den  

 enkeltes krav på beskyttelse af sin værdighed og integritet.
Det bør  

 overvejes om det menneskesyn, der ligger til grund for aktiveringstilbuddene  

 ikke kunne opfyldes uden at være ledsaget af lovens mest indgribende  

 konsekvens: fratagelse af forsørgelsesgrundlaget.
Der er således flere grunde  

 til at nuancere ophørsbestemmelsen i § 41.
Under alle omstændigheder må det fremhæves, at det ikke stemmer overens  

 med almindelige retsstatslige værdier i vort samfund d.v.s. den enkeltes  

 beskyttelse overfor myndighedsmisbrug, at fratagelsen af den nederste  

 forsørgelseshjælp ikke kan indbringes for det almindelige sociale  

 ankesystem.« ad 6) For at blive engageret i og ansvarlig for sin egen livssituation er det  

 vigtigt, at man får mulighed for at vælge i de fleste af livets situationer.  

 Frihed til at vælge bolig, beskæftigelse, hvad man vil deltage i, hvem der  

 skal hjælpe osv.
I hverdagslivet er man meget fastlåst m.h.t., hvor ens daginstitution,  

 dagcenter, plejehjem m.v. geografisk er placeret.
Hvorfor ikke have børnenes  

 daginstitution på vej til arbejdet? Man får tildelt hjemmehjælper,  

 sagsbehandler, sundhedsplejerske m.v. efter fødselsdato.
Hvorfor sker det  

 ikke efter et frit valg, afhængigt af om man kommer godt ud af det med  

 vedkommende? Efter forslagsstillernes opfattelse skal der ske en videreudvikling af den  

 danske velfærdsmodel.
Ikke gennem mere statsliggørelse - tværtimod - men ved,  

 at man giver socialpolitikken en langt stærkere folkelig forankring og  

 inviterer de kredse i befolkningen, der vil være med til at udøve  

 socialpolitik, til at mødes med socialpolitisk engagerede brugere, pårørende  

 og ansatte i det offentlige system.
 Men først og fremmest er der brug for den fornødne tid til at diskutere  

 ændringerne i bistandslovgivningen for at undgå det uigennemtænkte og for at  

 få den nødvendige tilbundsgående diskussion, som er nødvendig for  

 velfærdssamfundets fremtid - diskussionen om fordelingen af velstandsgoderne  

 og om ansvaret for os selv og hinanden.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en  

 socialreformkommission.
(Beslutningsforslag nr.
B 71).
 Jeg henviser i øvrigt til de bemærkninger, der ledsager forslaget og  

 henviser det til Tingets velvillige behandling.
