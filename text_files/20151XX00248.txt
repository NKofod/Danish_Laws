Skriftlig fremsættelse (9. december 2015) Justitsministeren (Søren Pind):
 Herved tillader jeg mig for Folketinget at fremsætte:
Forslag til lov om ændring af straffeloven (Kriminalisering af uretmæssig besiddelse af mobiltelefon og lignende kommunikationsudstyr i varetægtssurrogat) (Lovforslag nr.
L 80).
 Formålet med lovforslaget er at kriminalisere uretmæssig besiddelse af mobiltelefoner eller lignende kommunikationsudstyr under varetægtsfængsling i surrogat.
Det er i dag strafbart som anholdt eller fængslet i et arresthus eller et lukket fængsel uretmæssigt at besidde en mobiltelefon eller lignende kommunikationsudstyr.
Det samme gør sig ikke gældende for personer, der er varetægtsfængslet i surrogat f.eks. på en sikret døgninstitution eller en psykiatrisk afdeling.
Der har imidlertid været eksempler på, at tilstedeværelsen af mobiltelefoner under varetægtsfængsling i surrogat har vanskeliggjort efterforskningen af en straffesag.
Uretmæssig besiddelse af kommunikationsudstyr er således et reelt problem, og flere politikredse har oplyst, at problemets karakter er det samme i relation til surrogatanbragte arrestanter som i relation til arrestanter, der er anbragt i kriminalforsorgens lukkede fængsler og arresthuse.
 Det foreslås på den baggrund  med henblik på at sikre en effektiv strafforfølgning, hvor varetægtsfængslingen (i surrogat) sker under forhold, der væsentligt begrænser risikoen for modvirkning af politiets efterforskning f.eks. ved omgåelse af kontrolforanstaltninger som besøgs- og brevkontrol  at den gældende kriminalisering af uretmæssig besiddelse af mobiltelefon mv. udvides til også at omfatte personer, der er varetægtsfængslet i surrogat.
 Der lægges ikke med lovforslaget op til at regulere spørgsmålet om, hvornår besiddelse af mobiltelefon mv. er uretmæssig, hvilket således bl.a. vil afhænge af, om den varetægtssurrogatfængslede f.eks. er underlagt besøgs- og brevkontrol eller andre administrativt fastsatte kontrol- eller ordensregler.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
