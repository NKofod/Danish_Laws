 Lov om indkomstbeskatning af aktieselskaber m.v. er senest udsendt som  

 lovbekendtgørelse nr. 438 af 20. august 1981. I lovbekendtgørelsen er  

 medtaget de ændringer, som er gennemført ved lov nr. 582 af 19. december  

 1980, lov nr. 264 af 27. maj 1981 og lov nr. 296 af 10. juni 1981.
 I det følgende redegøres for de ændringer, som er gennemført ved lov nr.  

 582 af 19. december 1980 (Ophævelse af udligningsskatten m.v.) og lov nr. 264  

 af 27. maj 1981 (Forhøjelse af skattegodtgørelsen m.v.).
 Oversigt over de nye, ændrede eller ophævede bestemmelser 1) § 3, stk. 1,  

 om foreninger og institutioner, der er undtaget fra skattepligten. 2) § 8,  

 stk. 2, om begrænsning i adgangen til fremførelse af underskud. 3) § 17A om  

 skattegodtgørelsen. 4) § 17B, § 17C, § 23, § 28, stk. 2, 1. pkt., § 29, stk.  

 2, § 30, stk. 5, og § 33, 1. pkt., om udligningsskatten.
Redegørelse for de enkelte bestemmelser Ad 1) Ved lov nr. 630 af 23. december 1980 om forsikringsvirksomhed er visse  

 pensionskasser fra at være undergivet pensionskassetilsynet blevet undergivet  

 tilsyn efter loven om forsikringsvirksomhed.
 I konsekvens heraf er bestemmelsen i § 3, stk. 1, nr. 11, 1. pkt., om  

 skattefritagelse for pensionskasser, der er undergivet pensionskassetilsynet,  

 ændret således, at den tillige omfatter pensionskasser, der er undergivet  

 tilsyn efter loven om forsikringsvirksomhed. Ændringen har virkning fra 1.  

 oktober 1981.
Loven om forsikringsvirksomhed finder anvendelse på pensionskasser for  

 selvstændige erhvervsdrivende inden for samme branche, som ikke tidligere har  

 været undergivet pensionskassetilsynet.
Disse pensionskasser, som har kunnet  

 fritages for beskatning efter § 3, stk. 1, nr. 11, 2. pkt., omfattes således  

 med virkning fra 1. oktober 1981 af skattefritagelsesbestemmelsen i § 3, stk.  

 1, nr. 11, 1. pkt.
Værdipapircentralen er oprettet ved lov nr. 179 af 14. maj 1980 og har til  

 formål at foretage registreringer og formidle betalinger vedrørende aktier og  

 obligationer efter nærmere fastsatte regler.
Værdipapircentralen er optaget  

 blandt de foreninger og institutioner, der er undtaget fra skattepligten  

 efter § 3, stk. 1. Skattefritagelsen har virkning fra den 1. juli 1980.
Lønmodtagernes Dyrtidsfond er oprettet ved lov nr. 7 af 9. januar 1980 og  

 har til formål at formidle og udbetale midler, der hidrører fra de  

 midlertidigt indbetalte dyrtidsportioner.
Lønmodtagernes Dyrtidsfond er  

 optaget blandt de foreninger og institutioner, der er undtaget fra  

 skattepligten efter § 3, stk. 1. Skattefritagelsen har virkning fra den 1.  

 april 1980.
Ad 2) Den hidtidige bestemmelse i § 8, stk. 2, er ophævet.
Efter bestemmelsen  

 kunne selskaber med udbytteindtægter fra datterselskaber, hvori de ejede  

 mindst 25 pct. af aktiekapitalen, kun overføre underskud efter ligningslovens  

 § 15 i det omfang, underskuddet oversteg de nævnte udbytteindtægter.  

 Ophævelsen har virkning fra og med skatteåret 1981-82.
Ad 3) Efter § 17A, stk. 1, indrømmes der skattegodtgørelse til modtagere af  

 aktieudbytte m.v., når de er fuldt skattepligtige her til landet af det  

 modtagne udbytte.
 Ved ændringen af bestemmelsen forhøjes skattegodtgørelsen fra 15 pct. til  

 25 pct. af det modtagne udbytte.
 Investeringsforeninger, der er pligtige at udlodde de i indkomståret  

 indtjente renter og udbytter, er ikke skattepligtige af modtagne  

 aktieudbytter m.v. og derfor ikke berettigede til skattegodtgørelse efter §  

 17A, stk. 1.
 Foreningernes medlemmer har efter de hidtidige regler heller ikke modtaget  

 skattegodtgørelse af udbyttet fra foreningerne, idet skattegodtgørelse efter  

 § 17A, stk. 1, kun indrømmes for udbytte, der modtages fra de i § 1, stk. 1,  

 nr. 1 og 2, nævnte aktieselskaber og andre selskaber.
Efter den nye bestemmelse i § 17A, stk. 2, indrømmes der skattegodtgørelse  

 for aktieudbytter m. v., der oppebæres gennem deltagelse i omhandlede  

 investeringsforeninger.
Skattegodtgørelsen udgør 25 pct. af den del af de  

 udloddede beløb, som hidrører fra aktieudbytter m.v.
Foreningerne skal herefter foretage en opdeling af de beløb, der udloddes,  

 på den del, som hidrører fra modtagne aktieudbytter m.v., og den del, som  

 hidrører fra andre indtægter.
Ministeren for skatter og afgifter kan  

 fastsætte nærmere regler for denne opgørelse.
Forhøjelsen af skattegodtgørelsen og ydelsen af skattegodtgørelse til  

 medlemmer af investeringsforeninger har virkning fra og med indkomståret  

 1981. Det betyder, at skattegodtgørelse efter de nye regler indrømmes for  

 aktieudbytter m.v., der modtages i indkomståret 1981 og skal medregnes på  

 selvangivelsen for dette indkomstår.
Anvender udbyttemodtageren et  

 indkomstår, der er forskudt i forhold til kalenderåret, finder de nye regler  

 således anvendelse med hensyn til udbytte, der oppebæres i den periode, som  

 træder i stedet for kalenderåret 1981.
Ad 4) Ved ophævelsen af § 17B, § 17C og § 30, stk. 5, og ændringen af § 23, §  

 28, stk. 2, 1. pkt., § 29, stk. 2, og § 33, 1. pkt., er bestemmelserne om den  

 særlige udligningsskat, som indførtes i forbindelse med ordningen om  

 skattegodtgørelse til aktionærer m.v., ophævet med virkning fra og med  

 skatteåret 1981-82.
