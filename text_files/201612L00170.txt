Fremsat den 28. marts 2017 af Bruno Jerup (EL), Pelle Dragsted (EL), Rune Lund (EL) og Pernille Skipper (EL) Forslag til Lov om ændring af straffeloven (Ophævelse af straffelovens blasfemibestemmelse) § 1 I straffeloven, jf. lovbekendtgørelse nr. 1052 af 4. juli 2016, som ændret ved lov nr. 1723 af 27. december 2016, § 1 i lov nr. 1728 af 27. december 2016 og § 3 i lov nr. 189 af 27. februar 2017, foretages følgende ændring:
 1. § 140 ophæves.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Straffelovens blasfemibestemmelse er en unødvendig indskrænkning af ytringsfriheden.
Forslagsstillerne mener, at lovgivning skal beskytte mennesker  ikke guder.
 Straffelovens § 140 om beskyttelse af lovligt bestående religionssamfunds troslærdomme eller gudsdyrkelse ønsker forslagsstillerne afskaffet.
Der bør ikke være særlige regler, der beskytter religioner og guder mod ytringer.
Derimod er der god grund til at beskytte mennesker mod forhånelse og beskyldninger.
Denne beskyttelse findes i henholdsvis injurie- og racismebestemmelsen.
Sidstnævnte siger udtrykkeligt, at man ikke må håne folk på grund af deres tro.
Lovforslaget skal også ses som et element til sikring af sekulariseringen af samfundet.
Alle religioner kan være grundlag for en diskussion og kritik, uden at dette i sig selv er kriminaliseret.
Skriftlig fremsættelse Bruno Jerup (EL):
 Som ordfører for forslagsstillerne tillader jeg mig herved at fremsætte:
 Forslag til lov om ændring af straffeloven (Ophævelse af straffelovens blasfemibestemmelse).
(Lovforslag nr.
L 170) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
