Skriftlig fremsættelse (21. januar 2004) Socialministeren  

  

 (Henriette Kjær) :
 Herved tillader jeg mig for Folketinget at fremsætte:
Forslag til lov om  

 ændring af lov om social pension (Opsat pension og justering af  

 optjeningsregler) (Lovforslag nr.
L 128).
Formålet med forslaget om opsat pension er at give ældre en  

 større økonomisk tilskyndelse til at fortsætte på arbejdsmarkedet også efter  

 den formelle folkepensionsalder.
Formålet er også at bidrage til en mere  

 fleksibel holdning til, hvornår man går på pension.
Formålet med forslaget om  

 justering af optjeningsreglerne for pension er at undgå dobbeltoptjening af  

 pension.
Forslaget om opsat pension indebærer, at alle, der har ret til  

 folkepension, kan vælge at udskyde folkepensionen og deltage aktivt på  

 arbejdsmarkedet  

 mod senere at få forhøjet den løbende folkepension med et tillæg for opsat  

 pension.
I opsætningsperioden optjenes ret til at få forhøjet den senere  

 folkepension med en procentdel  venteprocenten  der forhøjes, jo  

 længere tid  

 pensionen opsættes.
Det er en betingelse for at få ret til tillæg for opsat pension,  

 at borgeren i opsætningsperioden er aktiv på arbejdsmarkedet i væsentligt  

 omfang.
Forslaget indeholder derfor et krav om beskæftigelse i mindst 1500  

 timer årligt.
Derved sikres, at borgere, der benytter ordningen, rent faktisk  

 bidrager aktivt på arbejdsmarkedet.
Samtidig undgås, at opsat pension  

 utilsigtet kan anvendes til at omgå pensionslovens indtægtsregulering.  

 Opfyldes  

 beskæftigelseskravet ikke, udbetales et engangsbeløb svarende til den  

 folkepension, der ville være udbetalt, hvis pensionen ikke var opsat.
Folkepensionen kan opsættes for op til i alt 10 år.
Når borgeren  

 vælger at udtræde af arbejdsmarkedet og modtage folkepension, udbetales et  

 tillæg for opsat pension sammen med den månedlige folkepension.
Tillægget  

 beregnes som en andel af den aktuelle folkepension svarende til den optjente  

 venteprocent.
 Forslaget om justering af optjeningsregler indebærer, at der  

 ikke kan ske samtidig optjening af dansk og udenlandsk social pension.
 Lovforslaget skønnes samlet set at ville medføre offentlige  

 merudgifter på 0,1 mio. kr. i 2004 stigende til 33,8 mio. kr. i 2007. På  

 længere sigt skønnes forslaget med betydelig usikkerhed at indebære  

 nettomerudgifter på 100 mio. kr.
 De økonomiske og administrative konsekvenser er forhandlet med  

 de kommunale parter.
 Med disse bemærkninger skal jeg indstille lovforslaget til  

 Folketingets velvillige behandling.
