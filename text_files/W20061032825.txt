Konkrete afgørelser vedr. § 10 fra ÅB 2006 V I (N.j.nr. 06-520-00821) var ansøgers far blevet dræbt ved skud fra et oversavet jagtgevær på en restaurant.
Ansøger, der på gerningstidspunktet var 5 år, søgte om godtgørelse til efterladte efter erstatningsansvarslovens § 26 a.
Nævnet fandt, at ansøger havde været berettiget til godtgørelse efter § 26 a, men afslog ansøgningen, idet ansøger under straffesagen mod skadevolderen, hvor ansøger havde været repræsenteret ved bistandsadvokat, ikke havde nedlagt påstand om eller taget forbehold for at fremsætte krav om godtgørelse efter § 26 a.
Nævnet anførte i afgørelsen, at der, idet der ikke blev nedlagt påstand i retten om godtgørelse til efterladte, jf. erstatningsansvarslovens § 26 a, kunne være tale om en ansvarspådragende fejl fra bistandsadvokatens side.
Nævnet bemærkede i den forbindelse, at niveauet for § 26 a godtgørelse som udgangspunkt udgjorde 100.000 kr.
