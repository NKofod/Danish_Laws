Skriftlig fremsættelse (17. november 2021) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af lov om godkendelse og syn af køretøjer (Godkendelse af køretøjer, der ikke er omfattet af typegodkendelsesforordningerne) (Lovforslag nr.
L 91) Transportministeriet er blevet opmærksom på, at Færdselsstyrelsen ved en nyudstedelse af synsbekendtgørelsen i november 2020 har ophævet en overgangsordning indført ved lov nr. 1063 af 30. juni 2020, hvorefter køretøjer, der ikke er omfattet af typegodkendelsesforordningerne, kunne godkendes ved registreringssyn efter reglerne i den dagældende synsbekendtgørelse.
I praksis betyder det, at godkendelser ved registreringssyn af en række køretøjer, der er foretaget siden den 1. januar 2021, er sket på baggrund af bekendtgørelsesregler, som ikke har hjemmel i lov.
 Lovforslaget har på den baggrund til formål at genetablere hjemmel til, at reglerne om nationale godkendelser ved registreringssyn kan genudstedes hurtigst muligt.
 Lovforslaget har endvidere til formål at sikre, at registreringssyn, som er foretaget fra den 1. januar 2021 af køretøjer, opretholdes, dvs. gælder i overensstemmelse med deres indhold fra og med ikrafttrædelsen af dette lovforslag.
 Endelig har lovforslaget til formål i skatte- og afgiftsmæssig henseende at stille ejere af de berørte køretøjer som om, der på tidspunktet for Skatteforvaltningens afgørelse eller faktisk udøvede forvaltningsvirksomhed var gennemført et gyldigt registreringssyn af køretøjet.
Der er behov for, at lovforslaget hastebehandles, således at køretøjsejerne hurtigst muligt kan få godkendt deres køretøjer, herunder for at undgå at bebyrde erhvervet unødigt.
Det forudsætter dispensationer fra reglerne i Folketingets forretningsorden.
Lovforslagets hastende karakter er også årsagen til, at lovforslaget ikke har været sendt i høring inden fremsættelse.
Lovforslaget sendes dog i en kort offentlig høring samtidig med fremsættelsen, dvs. fra den 17. til den 19. november 2021.
Det foreslås, at lovforslaget træder i kraft ved bekendtgørelse i Lovtidende.
Det foreslås desuden, at lovforslaget kan stadfæstes straks efter dets vedtagelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige) og velvillige behandling.
