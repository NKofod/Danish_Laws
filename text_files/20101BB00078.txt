Fremsat den 1. marts 2011 af Per Clausen (EL), Line Barfod (EL), Johanne Schmidt-Nielsen (EL) og Frank Aaen (EL) Forslag til folketingsbeslutning om afskaffelse af medielicensen Folketinget pålægger regeringen i indeværende folketingssamling at optage forhandlinger med Folketingets partier med det formål at fremsætte et lovforslag, der afskaffer den nuværende medielicens og erstatter den med en 5-årig aftale, hvor DRs aktiviteter, TV 2 regionerne, lokal-tv og -radio samt andre relevante aktiviteter, der i dag finansieres af medielicensen, i stedet finansieres direkte over finansloven.
Bemærkninger til forslaget Det er ulighed, at alle borgere betaler det samme i medielicens.
Det nuværende licenssystem er asocialt, fordi alle husstande betaler det samme uanset indkomst.
Det betyder, at studerende, kontanthjælpsmodtagere, dagpengemodtagere og andre lavtlønnede grupper betaler forholdsvis meget mere end borgere i de velhavende indkomstgrupper.
Aggressiv borgerkontrol Systemet er bureaukratisk og er baseret på en aggressiv kontrol, som f.eks. betyder, at man registrerer, om personer, der bor sammen, lever i et ægteskabslignende forhold.
Teknologifjendsk licens Licensen er en teknologifjendsk »særbeskatning« af dårligt stillede borgere.
Udvidelsen af licensen til også at omfatte internetforbindelser og mobiltelefoner betyder, at licensen er kommet til at fungere som en ekstra skat på anskaffelse af moderne elektronisk udstyr.
Det forekommer teknologifjendsk og rammer de økonomisk dårligt stillede borgere ekstra hårdt.
 Da muligheden for at deltage i udvekslingen af viden m.v. over nettet er vigtig for at kunne være en del af det moderne samfund, skaber udvidelsen af medielicensen yderligere problemer for de økonomisk dårligt stillede og er således med til at øge uligheden i Danmark.
DRs uafhængighed DRs uafhængighed mindskes ikke med indførelse af skattefinansieret licens.
Det vigtigste argument for medielicensen er, at denne skal medvirke til at sikre DRs uafhængighed af det politiske system.
 Efter at medieforligspartierne har gennemført den mest detaljerede public service-kontrakt nogen sinde og med denne en meget detaljeret styring af DR, er der heller ikke nogen fornuftige argumenter for, at et licenssystem skulle være bedre til at sikre DRs uafhængighed af det politiske system end en flerårig finanslovaftale om DRs økonomi.
 Det vil således i praksis være ligegyldigt, om DRs økonomi aftales, ved at politikerne bliver enige om licensens størrelse, eller det sker, ved at de bliver enige om, hvor store midler der skal afsættes i en flerårig aftale på finansloven.
Skriftlig fremsættelse Per Clausen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af medielicensen.
(Beslutningsforslag nr.
B 78) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
