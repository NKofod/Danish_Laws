Bekendtgørelse om delegation af uddannelses- og forskningsministerens beføjelser i lov om specialpædagogisk støtte ved videregående uddannelser I medfør af § 17 a, stk. 1-3, i lov om specialpædagogisk støtte ved videregående uddannelser, jf. lovbekendtgørelse nr. 584 af 1. juni 2014, og efter forhandling med undervisningsministeren fastsættes:
 § 1. Beføjelser, der er tillagt uddannelses- og forskningsministeren i lov om specialpædagogisk støtte ved videregående uddannelser, delegeres til Kvalitets- og Tilsynsstyrelsen under Undervisningsministeriet, medmindre andet er fastsat i stk. 2 og 3.
 Stk. 2. Følgende beføjelser udøves af Styrelsen for Videregående Uddannelser:
 1) Beføjelsen i lovens § 2, stk. 1, nr. 3, til at bestemme, at en studerende i støttemæssig henseende ved uddannelser i Danmark ligestilles med danske statsborgere.
 2) Beføjelsen i lovens § 2, stk. 4, til at fastsætte nærmere regler om tilknytningskravet i lovens § 2, stk. 2.
 3) Beføjelsen i lovens § 18, stk. 3, til at fastsætte nærmere regler om støtte i henhold til lovens § 18, stk. 2.
 Stk. 3. Følgende beføjelser udøves af uddannelses- og forskningsministeren:
 1) Beføjelsen i lovens § 3, stk. 2, nr. 2, til at fastsætte regler om begrænsning af støtte under hensyn til overholdelse af den bevilling, der er afsat på finansloven.
 2) Beføjelsen i lovens § 4, stk. 2, til at bestemme, at videregående uddannelser, der henhører under en anden minister, henføres til loven.
 3) Beføjelsen i lovens § 17 a, stk. 1, til at bemyndige en statslig myndighed under ministeriet eller andre statslige myndigheder efter forhandling med vedkommende minister til at udøve de beføjelser, der i denne lov er tillagt ministeren eller ministeriet.
 4) Beføjelsen i lovens § 17 a, stk. 2, til at fastsætte regler om adgangen til at påklage afgørelser, der er truffet i henhold til bemyndigelse efter lovens § 17 a, stk. 1.
 5) Beføjelsen i lovens § 17 a, stk. 3, til at fastsætte regler om udøvelsen af de beføjelser, som en anden statslig myndighed efter forhandling med vedkommende minister bliver bemyndiget til at udøve efter lovens § 17 a, stk. 1.
 § 2. Administrationen af bekendtgørelser udstedt i medfør af lov om specialpædagogisk støtte ved videregående uddannelser delegeres til Kvalitets- og Tilsynsstyrelsen, med mindre andet er fastsat i stk. 2 og 3.
 Stk. 2. Administrationen af bekendtgørelser udstedt i medfør af § 2, stk. 1, nr. 3, § 2, stk. 4, § 3, stk. 2, nr. 2, § 4, stk. 2, og § 18, stk. 3, i lov om specialpædagogisk støtte ved videregående uddannelser delegeres til Styrelsen for Videregående Uddannelser.
 Stk. 3. Administrationen af bekendtgørelser udstedt i medfør af § 17 a i lov om specialpædagogisk støtte ved videregående uddannelser delegeres ikke.
 § 3. Uddannelses- og forskningsministeren kan overtage en beføjelse, der efter denne bekendtgørelse skal udøves af Kvalitets- og Tilsynsstyrelsen eller Styrelsen for Videregående Uddannelser.
 § 4. Afgørelser truffet af Kvalitets- og Tilsynsstyrelsen eller Styrelsen for Videregående Uddannelser efter denne bekendtgørelse, herunder afgørelser som styrelserne træffer som tilsynsmyndighed, kan ikke påklages til uddannelses- og forskningsministeren.
 § 5. Bekendtgørelsen træder i kraft den 1. juli 2014.
 Stk. 2. Bekendtgørelse nr. 537 af 6. juni 2012 om delegation af ministeren for forskning, innovation og videregående uddannelsers beføjelser i lov om specialpædagogisk støtte ved videregående uddannelser ophæves.
