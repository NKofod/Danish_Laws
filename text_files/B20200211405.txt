Bekendtgørelse om opgørelse af moms i forbindelse med byfornyelsesaktiviteter I medfør af § 100 i lov om byfornyelse og udvikling af byer, jf. lovbekendtgørelse nr. 144 af 21. februar 2020, fastsættes:
Refusionsberettigede udgifter § 1. Refusionsberettigede udgifter, som afholdes af kommunen i medfør af lov om byfornyelse og udvikling af byer § 7, stk. 1, § 48, stk. 2, § 73, § 82, stk. 2, § 96, stk. 3-5 og § 97, stk. 2-4, skal anmeldes til refusion eksklusive moms.
Opgørelse af støttegrundlaget § 2. Ved ombygning, nedrivning og istandsættelse af ejendomme, der ejes af andre end en kommune, opgøres alle udgifter inklusive den faktisk afholdte moms.
 § 3. Ved ombygning af kommunalt ejede udlejningsejendomme opgøres ombygningsudgifterne inklusive moms ved opgørelsen af det maksimale grundlag for støtteberegningen, uanset at kommunen i gennemførelsesfasen har fået refunderet momsen fra den kommunale momsudligningsordning, jf. dog §§ 4 - 5.
 Stk. 2. Nedrivningsudgifter, som afholdes af kommunen, opgøres eksklusive moms ved opgørelsen af det maksimale grundlag for støtteberegningen.
Opgørelse og eventuel tilbagebetaling af tilskud § 4. I kommunalt ejede udlejningsejendomme, hvor vedligeholdelsesudgifterne, jf. lov om byfornyelse og udvikling af byer § 13, overstiger eller er lig med den refunderede moms, og hvor der ikke senest ved kommunalbestyrelsens godkendelse af byggeregnskabet er indgået aftale om salg af udlejningsejendommen, jf. § 6, skal den refunderede moms fratrækkes vedligeholdelsesudgiften forinden kommunalbestyrelsens fastsættelse af det kontante tilskud, jf. § 14 i lov om byfornyelse og udvikling af byer.
Stk. 2. Afhændes en udlejningsejendom omfattet af stk. 1 med en overtagelsesdag, der ligger senest 5 år efter kommunalbestyrelsens godkendelse af byggeregnskabet, skal kommunen med virkning fra overtagelsesdagen tilbagebetale den refunderede moms af hele ombygningsudgiften til den kommunale momsudligningsordning.
Kommunalbestyrelsen kan efterfølgende forhøje vedligeholdelsesudgiften med det tilbagebetalte beløb og har mulighed for at fastsætte et tilsvarende højere kontant tilskud.
 Stk. 3. Ejer kommunen fortsat udlejningsejendommen mere end 5 år efter kommunalbestyrelsens godkendelse af byggeregnskabet, skal kommunen, hvis udlejningsejendommen afhændes, ikke tilbagebetale den refunderede moms til den kommunale momsudligningsordning.
 § 5. I kommunalt ejede udlejningsejendomme, hvor vedligeholdelsesudgifterne, jf. lov om byfornyelse og udvikling af byer § 13, er mindre end den refunderede moms, og hvor der ikke senest ved kommunalbestyrelsens godkendelse af byggeregnskabet er indgået aftale om salg af udlejningsejendommen, jf. § 6, skal forskellen mellem den refunderede moms og vedligeholdelsesudgiften umiddelbart tilbagebetales til den kommunale momsudligningsordning.
Stk. 2. Afhændes udlejningsejendommen med en overtagelsesdag, der ligger senest 5 år efter kommunalbestyrelsens godkendelse af byggeregnskabet, skal kommunen med virkning fra overtagelsesdagen indbetale et beløb, der svarer til vedligeholdelsesudgifterne, til den kommunale momsudligningsordning.
Kommunalbestyrelsen kan efterfølgende forhøje vedligeholdelsesudgiften med det indbetalte beløb og har mulighed for på grundlag heraf at fastsætte et kontant tilskud, jf. § 14 i lov om byfornyelse og udvikling af byer.
 Stk. 3. Ejer kommunen fortsat udlejningsejendommen mere end 5 år efter kommunalbestyrelsens godkendelse af byggeregnskabet, skal kommunen, hvis udlejningsejendommen afhændes, ikke tilbagebetale det i stk. 2 nævnte beløb til den kommunale momsudligningsordning.
 § 6. Er der senest ved kommunalbestyrelsens godkendelse af byggeregnskabet indgået aftale om salg af en kommunalt ejet udlejningsejendom, tilbagebetales den refunderede moms til den kommunale momsudligningsordning.
Ikrafttrædelse § 7. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1096 af 15. november 2004 om opgørelse af moms i forbindelse med byfornyelsesaktiviteter, ophæves, jf. dog stk. 3.
 Stk. 3. Bygningsfornyelser, der har modtaget tilsagn om støtte efter lov om byfornyelse og udvikling af byer inden den 1. januar 2021, jf. lovbekendtgørelse nr. 144 af 21. februar 2020, følger de hidtil gældende regler.
