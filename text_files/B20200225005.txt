Bekendtgørelse om elhandelsvirksomheders, aggregatorvirksomheders og kollektive elforsyningsvirksomheders opgaver og forpligtelser i forbindelse med aggregering af aktive kunders elektricitetsforbrug og -produktion1) I medfør af § 6 a, stk. 1-3, § 9 og § 28, stk. 3, i lov om elforsyning, jf. lovbekendtgørelse nr. 119 af 6. februar 2020, som ændret ved lov nr. 2196 af 29. december 2020, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
Anvendelsesområde og definitioner § 1. Denne bekendtgørelse finder anvendelse på elhandelsvirksomheders, aggregatorvirksomheders og kollektive elforsyningsvirksomheders opgaver og forpligtelser i forbindelse med aggregering af regulerbart elektricitetsforbrug og -produktion.
 Stk. 2. §§ 3-8 finder ikke anvendelse i forhold til forbrugere, i det omfang anden lovgivning måtte give forbrugeren en bedre retsstilling.
 § 2. I denne bekendtgørelse forstås ved:
 1) Indhentningseffekt: En ændring i forbrugs- eller produktionsmønstret i forbindelse med en aktivering af regulerbart elforbrug eller regulerbar elproduktion, som ikke finder sted under, men enten op til eller efter selve aktiveringen.
2) Lille virksomhed: En virksomhed, som beskæftiger færre end 50 personer og har en årlig omsætning og/eller en samlet årlig balance på højst 10 mio.
EUR.
 3) Markedsdeltager: En markedsdeltager som defineret i artikel 2, nr. 25), i Europa-Parlamentets og Rådets forordning (EU) 2019/943 af 5. juni 2019 om det indre marked for elektricitet.
 4) Regulerbart elforbrug: En aktiv kundes aftag af elektricitet, der er sat op til at blive styret af en aggregatorvirksomhed via en funktion, der direkte påvirker driften på en eller flere installationer, eksempelvis ved at afbryde forbruget, ved at reducere forbruget eller ved at øge forbruget.
 5) Regulerbar elproduktion: En aktiv kundes levering af elektricitet, der er sat op til at blive styret af en aggregatorvirksomhed via en funktion, der direkte påvirker driften på en eller flere installationer, eksempelvis ved at afbryde produktionen, ved at reducere produktionen eller ved at øge produktionen.
 6) Skifterelateret gebyr: Et gebyr for skift af aggregatorvirksomhed, herunder kontraktopsigelsesgebyrer, som aggregatorvirksomheder direkte eller indirekte pålægger en kunde.
 7) Uafhængig aggregatorvirksomhed: En aggregatorvirksomhed som ikke er tilknyttet den aktive kundes elhandelsvirksomhed.
Aftaler om aggregering af elektricitet § 3. Aggregatorvirksomheder er forpligtet til at informere elforbrugerne fuldt ud om de muligheder og vilkår, der er forbundet med den kontrakt, som de tilbyder dem.
 Stk. 2. Aggregatorvirksomheder skal offentliggøre de kriterier, der lægges til grund for, om en aktiv kunde kan indgå en aftale om aggregering med aggregatorvirksomheden.
 § 4. Aggregatorvirksomheden skal oplyse, hvis indgåelse af en aftale om aggregering kræver samtidig indgåelse af en aftale om levering af elektricitet med en bestemt elhandels- virksomhed.
 Stk. 2. I tilfælde af at indgåelse af en aftale om aggregering kræver samtidig indgåelse af en aftale om levering af elektricitet, skal aggregatorvirksomheden forud for aftaleindgåelsen oplyse om elhandelsvirksomhedens navn og adresse og om krav vedrørende elektricitetsproduktet.
 Stk. 3. Hvis elektricitetsproduktet er omfattet af elhandelsvirksomhedernes pligt til indberetning efter elforsyningsloven § 72 a, stk. 5 og §§ 2-3 i bekendtgørelse nr. 1279 af 25. oktober 2016 om elhandelsvirksomhedernes indberetning af standardpriser, tariffer, rabatter og vilkår på prisportalen elpris.dk, skal oplysning efter stk. 2 omfatte en henvisning til elektricitetsproduktet på elpris.dk.
 Stk. 4. I tilfælde af at indgåelse af en aftale om aggregering kræver samtidig indgåelse af en aftale om levering af elektricitet, gælder elforsyningslovens regler om levering af elektricitet for den del af aftalen, der angår dette.
§ 5. Hvis en aftale om aggregering indgås i forbindelse med en aftale om levering af elektricitet, skal det tydeligt fremgå, 1) hvilke dele af aftalen der vedrører levering af elektricitet, 2) hvilke dele af aftalen der vedrører aggregering, og 3) om ydelserne er indbyrdes afhængige, eller om kunden kan vælge at skifte til en anden aggregator- eller elhandelsvirksomhed, uden at henholdsvis aftalen om aggregering eller aftalen om levering af elektricitet ophører.
Levering af elektricitet til aktive kunder med aggregeringsaftaler § 6. En elhandelsvirksomhed må ikke stille forskelsbehandlende tekniske og administrative krav, procedurer eller gebyrer på grundlag af, om en elforbruger har en aftale med en aggregatorvirksomhed.
 Stk. 2. En elhandelsvirksomhed må ikke pålægge uberettigede betalinger, sanktioner eller andre uberettigede kontraktmæssige restriktioner til en elforbruger, der har en kontrakt med en uafhængig aggregatorvirksomhed.
Skift af aggregatorvirksomhed og skifterelaterede gebyrer § 7. Hvis elforbrugeren anmoder om det, skal skift af aggregatorvirksomhed ske senest tre uger efter datoen for elforbrugerens anmodning om skifte.
 Stk. 2. En aggregatorvirksomhed kan ikke opkræve et skifterelateret gebyr for en husholdningsforbrugers- eller en lille virksomheds skifte af aggregatorvirksomhed.
Aktive kunders adgang til oplysninger om regulerbart forbrug eller produktion § 8. En aggregatorvirksomheds kunde har efter anmodning ret til gratis at modtage alle relevante oplysninger om denne kundes regulerbare forbrug og produktion mindst én gang i hver faktureringsperiode fra kundens aggregatorvirksomhed.
 Stk. 2. En aggregatorvirksomhed skal behandle alle sine kunder ens, for så vidt angår omkostninger, indsats og tidsfrister i forbindelse med adgang til oplysninger om regulerbart forbrug og regulerbar produktion.
Kollektive elforsyningsvirksomheders opgaver og forpligtelser § 9. Kollektive elforsyningsvirksomheder sikrer inden for deres ansvarsområde enhver aggregatorvirksomheds mulighed for at deltage på alle elektricitetsmarkeder på en ikkeforskelsbehandlende måde.
 Stk. 2. En aggregatorvirksomheds adgang til elektricitetsmarkeder forudsætter ikke de øvrige markedsdeltageres samtykke.
 Stk. 3. Ved køb af systemydelser er kollektive elforsyningsvirksomheder forpligtede til at behandle aggregatorvirksomheder på grundlag af aggregatorvirksomhedernes tekniske kapacitet på en ikkeforskelsbehandlende måde.
 § 10. Energinet fastsætter ikkeforskelsbehandlende og gennemsigtige regler, der klart fordeler roller og ansvarsområder mellem alle elektricitetsvirksomheder og elforbrugere i forbindelse med aggregering af regulerbart elektricitetsforbrug og produktion, herunder regler for uafhængige aggregatorer.
 § 11. Energinet fastsætter ikkeforskelsbehandlende og gennemsigtige forskrifter for aggregatorvirksomheders adgang til datahub, som sikrer nem adgang til data på lige og ikkeforskelsbehandlende vilkår med fuld beskyttelse af følsomme forretningsoplysninger og kunders personoplysninger.
 § 12. De kollektive elforsyningsvirksomheder fastlægger i tæt samarbejde med markedsdeltagere og elforbrugere alle nødvendige tekniske krav, for at regulerbart elforbrug- og produktion gennem aggregering kan indgå på elektricitetsmarkeder på grundlag af disse markeders tekniske karakteristika og det regulerbare elektricitetsforbrugs og produktions egenskaber.
Balanceansvar ved aggregering § 13. Aggregatorvirksomheders balanceansvar vedrører det regulerbare forbrug eller den regulerbare produktion i overensstemmelse med artikel 5 i forordning (EU) 2019/943.
Stk. 2. Uanset stk. 1 er den pågældende elforbrugers eller -producents elhandelsvirksomhed balanceansvarlig for det regulerbare forbrug eller den regulerbare produktion, som elforbrugeren eller -producenten har indgået en aggregeringsaftale om med en uafhængig aggregatorvirksomhed.
En uafhængig aggregatorvirksomhed kan pålægges det økonomiske ansvar for ubalancer, der opstår som følge af, at det regulerbare forbrug eller den regulerbare produktion aktiveres af aggregatorvirksomheden.
 Stk. 3. Energinet kan undtage aggregatorvirksomheder for balanceansvar vedrørende målepunkter i det omfang, at aggregatorvirksomheden fra disse målepunkter udelukkende leverer ydelser, der ikke, eller kun uvæsentligt, påvirker balancen i en periode for afregning af ubalancer, som defineret i Europa-Parlamentets og Rådets forordning om det indre marked for elektricitet, herunder ikkefrekvensrelaterede systembærende ydelser eller frekvenskontrolreserver, som defineret i Europa-Kommissionens forordning om fastsættelse af retningslinjer for drift af elektricitetstransmissionssystemer.
 Stk. 4. Indtil Energinet har udarbejdet metoder til opgørelse af balance, korrektion af ubalancer og økonomisk kompensation efter §§ 14 og 15, kan uafhængige aggregatorvirksomheder alene udbyde ydelser til elforbrugere om regulering af fleksibelt elforbrug eller produktion i en aggregeringskontrakt, hvis ydelserne ikke, eller kun uvæsentligt, påvirker balancen for andre markedsdeltagere.
Metoder til opgørelse af balance, korrektion af ubalancer og økonomisk kompensation § 14. Energinet udarbejder en metode til aggregatorvirksomheders, herunder uafhængige aggregatorvirksomheders, balanceafregning og eventuel korrektion af ubalancer opstået som følge af aktivering af regulerbart forbrug eller -produktion og eventuelt deraf følgende indhentningseffekter.
Korrektionen af ubalancer kan involvere de balanceansvarlige, der direkte er påvirket af aggregatorvirksomhedens aktivering af regulerbart forbrug eller produktion.
 § 15. Energinet udarbejder en metode til økonomisk kompensation.
Stk. 2. Energinet skal ved metoden sikre, at 1) aggregatorvirksomheder, herunder uafhængige aggregatorvirksomheder, eller deltagende elforbrugere betaler økonomisk kompensation til elhandelsvirksomheder, eller betales økonomisk kompensation af elhandelsvirksomheder, hvis disse elhandelsvirksomheder er direkte påvirket af aktivering af regulerbart forbrug eller -produktion, 2) økonomisk kompensation efter nr. 1) ikke skaber hindringer for markedsadgangen for aggregatorvirksomheder, herunder uafhængige aggregatorvirksomheder eller udgør en hindring for regulerbart forbrug eller -produktion, 3) den økonomiske kompensation er strengt begrænset til dækning af omkostninger ved aktivering af regulerbart forbrug eller -produktion, og 4) husholdningsforbrugere så vidt muligt ikke involveres i den økonomiske kompensation.
 § 16. Klima-, energi- og forsyningsministeren fastsætter tidsfrister for Energinets udstedelse af forskrifter efter §§ 14 og 15, der indfører metoder for korrektion af ubalancer og økonomisk kompensation.
 § 17. Energinet vurderer, om der er behov for at indarbejde forskrifter, der er udarbejdet efter §§ 14 og 15 i Datahub.
Undtagelse fra leveringspligten § 18. Levering af et elprodukt til en husholdningsforbruger er undtaget fra pligten til levering af elektricitet efter elforsyningsloven § 6 b, stk. 1, jf. § 6 b, stk. 4, 5 og 8, hvis 1) elproduktet leveres i forbindelse med aggregering, 2) leveringen af elproduktet sker på et særskilt målepunkt, og 3) det særskilte målepunkt alene foranstalter levering af elektricitet til en eller flere installationer, hvis drift resulterer i et regulerbart elforbrug.
Ikrafttrædelsesbestemmelser § 19. Bekendtgørelsen træder i kraft den 31. december 2020.
Energistyrelsen, den 29. december 2020 Martin Hansen / Lars Nielsen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2019/944/EU af 5. juni 2019 om fælles regler for det indre marked for elektricitet og om ændring af direktiv 2012/27/EU, EU-Tidende 2019, nr.
L 158, side 125.
