Bekendtgørelse om short-selling I medfør af §§ 39 b og 93, stk. 4, i lov om værdipapirhandel m.v., jf. lovbekendtgørelse nr. 848 af 19. august 2008 som ændret ved lov nr. 1003 af 10. oktober 2008, fastsættes:
 § 1. Aftaler, som medfører en kort position eller en forøgelse af en eksisterende kort position, må ikke indgås vedrørende aktier, der er optaget til handel på et reguleret marked og udstedt af pengeinstitutter med tilladelse efter § 7 i lov om finansiel virksomhed.
Stk. 2. En position anses for kort efter stk. 1, hvis den person, der indgår aftalen, ikke 1) mindst ejer den mængde aktier, som den pågældende skal levere, eller 2) har indgået aftaler, der medfører, at den pågældende vil komme til mindst at eje den mængde aktier, som den pågældende skal levere, på tidspunktet for leveringen.
 Stk. 3. Ejerskab efter stk. 2 omfatter ikke lån af aktier.
 § 2. Aftaler må ikke indgås om andre finansielle instrumenter end aktier, hvorved der kan opnås gevinst, såfremt aktiekursen falder på aktier omfattet af § 1, stk. 1.
 Stk. 2. Bestemmelsen i stk. 1 finder ikke anvendelse ved indgåelse af aftaler til afdækning af risiko på aktier omfattet af § 1, stk. 1, herunder afdækning, der foretages på baggrund af et indeks af aktier, såfremt afdækningen står i rimeligt forhold til risikoen.
 § 3. Bestemmelsen i § 1, stk. 1, og § 2 finder ikke anvendelse på prisstilleres salg af aktier og andre finansielle instrumenter, når disse handler i deres egenskab af prisstillere.
 Stk. 2. Ved en prisstiller forstås en værdipapirhandler, der på de finansielle markeder og på et kontinuerligt grundlag er villig til at handle for egen regning ved at købe og sælge værdipapirer over egenbeholdningen til priser, som personen selv fastsætter.
 Stk. 3. Bestemmelsen i § 1, stk. 1, og § 2 finder ikke anvendelse på handel med egne aktier i tilbagekøbsprogrammer eller med finansielle instrumenter som led i stabilisering af kursen på et værdipapir, forudsat at sådanne transaktioner gennemføres i overensstemmelse med Kommissionens forordning nr. 2273 af 22. december 2003 om gennemførelse af Europa-Parlamentets og Rådets direktiv 2003/6/EF med hensyn til tilbagekøbsprogrammer og stabilisering af finansielle instrumenter.
 § 4. Overtrædelse af § 1, stk. 1, og § 2 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 5. Bekendtgørelsen træder i kraft den 13. oktober 2008.
 § 6. Bekendtgørelsen gælder for Færøerne og Grønland.
 Stk. 2. Bekendtgørelsen træder i kraft på Færøerne dagen efter kundgørelse i det færøske kundgørelsesblad.
