Nr BTL 11 Betænkning over Forslag til lov om ændring af retsplejeloven (Dørlukning  

 og advokatbistand til den forurettede)   

 Nr L 11 1988-89, 1. samling Afgivet af Retsudvalget Afgivet: 19881122 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
To af spørgsmålene og ministerens svar herpå er optrykt som bilag til betænkningen.
 Udvalget har mærket sig ministerens svar på spørgsmål 2 (se bilaget), men  

 ønsker at lægge vægt på, at en anmodning fra et voldsoffer om, at tiltalte  

 ikke er til stede under afhøringen af den pågældende, imødekommes, så snart  

 der er rimelig baggrund for fremsættelsen af ønsket.
Udvalget har tidligere (folketingsåret 1987-88, 1. samling) behandlet et  

 tilsvarende lovforslag fremsat af justitsministeren.
Udvalget nåede ikke  

 dengang at afgive betænkning på grund af udskrivelse af valg til Folketinget,  

 men materialet fra denne udvalgsbehandling er indgået i det nuværende  

 udvalgsarbejde.
 Herefter indstiller udvalget lovforslaget til vedtagelse  

 uændret.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Niels Anker Kofoed (V) Jane Oksen (FP) Kirsten Lee (RV)  

 Nør Christensen (CD) Kofod-Svendsen (KRF) Erling Christensen (S) Ole Espersen  

 (S) Søren Hansen (S) Tove Lindbo Larsen (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
Bilag To af udvalgets spørgsmål til justitsministeren og dennes besvarelser heraf Spørgsmål 1:
Vil ministeren tilstille udvalget betænkningsbidrag vedrørende opstramning  

 af praksis for så vidt angår politiets håndhævelse af tilhold efter  

 straffelovens § 265? Svar:
 Som anført i lovforslagets almindelige bemærkninger pkt. 4 vil  

 Justitsministeriet i en cirkulæreskrivelse til politiet fastsætte nærmere  

 regler om behandlingen af sager om advarsler i medfør af straffelovens § 265  

 (polititilhold).
Cirkulæreskrivelsen vil indeholde en beskrivelse af såvel betingelserne  

 for at give tilhold som den nærmere fremgangsmåde for sagernes behandling.  

 Det vil blive anført, at politiet efter omstændighederne skal gøre en person,  

 der har været udsat for krænkelser, opmærksom på muligheden for at meddele  

 polititilhold.
Forskrifterne vil endvidere indeholde regler om partshøring,  

 begrundelsespligt, klagevejledning m.v.
Det vil blive præciseret, at politiet ikke bør være for tilbageholdende  

 med at give tilhold, når det f.eks. begæres af personer, der har været udsat  

 for voldtægt eller grovere vold.
Polititilhold bør ikke være udelukket af, at  

 der i et ægteskab - efter ophævelsen af samlivet - ikke er indgivet  

 separations- eller skilsmissebegæring, at samlivet på tidspunktet for  

 krænkelserne ikke var ophævet, eller af, at indklagede har samværsret med  

 børn, der bor hos klageren.
Det vil endvidere generelt blive fremhævet, at alle afgørelser skal  

 træffes på grundlag af en konkret vurdering af samtlige faktiske og retlige  

 forhold, der indgår i sagen.
Politiet bør i den forbindelse i øvrigt have  

 opmærksomheden henledt på mulighederne for, at der træffes andre  

 hensigtsmæssige foranstaltninger, f.eks. af social karakter, med henblik på  

 at undgå fremtidige krænkelser.
 Endelig vil det blive fastsat, at sagerne skal behandles med den fornødne  

 hurtighed og effektivitet.
 Spørgsmål 2:
Efter de gældende regler kan en dommer - efter anmodning fra den  

 voldsramte - afgøre, om anklagede skal forlade retssalen under afhøring af  

 den voldsramte.
Vil ministeren foranledige, at dette altid afgøres alene af  

 voldsramte, således at en dommer ikke kan afvise en sådan anmodning? Svar:
 Efter de gældende regler i retsplejelovens § 848 kan beslutning om, at en  

 tiltalt ikke må være til stede under en vidneafhøring, kun træffes af retten  

 efter en konkret vurdering i hvert enkelt tilfælde.
 Dette er i overenstemmelse med det almindelige princip i retsplejeloven  

 om, at det er retten, som træffer afgørelse om sagens behandling under hensyn  

 til alle involverede parters retssikkerhed.
 I lovforslagets almindelige bemærkninger pkt. 3.2. er det anført, at de  

 særlige forhold omkring voldtægtssager efter Justitsministeriets opfattelse  

 ikke kan begrunde en fravigelse af den nævnte væsentlige og fundamentale  

 retsplejemæssige grundsætning.
 Justitsministeriet finder, at dette i mindst samme omfang gør sig gældende  

 i voldssager, og der bør således ikke ved et brud på den omtalte grundsætning  

 gives den forurettede i en voldssag en ubetinget ret til i alle tilfælde at  

 kunne kræve tiltalte ført ud af retssalen, mens den forurettede afgiver  

 forklaring.
 Efter Justitsministeriets opfattelse findes det fuldt berettigede hensyn  

 til den forurettede at kunne tilgodeses ved, at retten kan træffe en sådan  

 bestemmelse.
