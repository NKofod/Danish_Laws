 En generalforsamlings bemyndigelse til bestyrelsen til at foretage  

 ændringer i en vedtægtsbestemmelse om forbud mod at eje en bestemt procentdel  

 af aktiekapitalen (aktieselskabslovens § 79) kunne ikke anvendes til at  

 gennemføre en herfra efter sit indhold forskellig vedtægtsændring om  

 bestyrelsens samtykke til erhvervelse og af en bestemt procentdel af  

 aktiekapitalen (aktieselskabslovens § 172).
 Som advokat for K Bank A/S har K ved skrivelse af 12. januar 1989 klaget  

 over, at Erhvervs-og Selskabsstyrelsen i skrivelse af 29. december 1988 har  

 afslået registrering af en nærmere bestemt vedtægtsændring i henhold til en  

 bemyndigelse fra generalforsamlingen til bestyrelsen, men fastholdt at den i  

 § 172 i aktieselskabsloven fastsatte procedure skal følges, såfremt  

 bestemmelsen ønskes indført.
 Sagens omstændigheder er følgende:
 På en ekstraordinær generalforsamling i K Bank A/S den 30. juni 1988 og en  

 efterfølgende ekstraordinær generalforsamling den 14. juli 1988 blev vedtaget  

 følgende ændring til § 3 i bankens vedtægter:
 »Der gælder ingen indskrænkninger i aktiernes omsættelighed, dog at  

 overdragelsen af aktier til en erhverver, der har eller ved erhvervelsen  

 opnår 5 procent eller mere af bankens aktiekapital, kræver bankens samtykke.
 Banken må kun meddele samtykke, hvis overdragelsen sker som led i (1)  

 aktiernes overdragelse til et holdingselskab oprettet som led i  

 strukturændring af banken med dennes tiltrædelse eller (2) rekonstruktion af  

 banken i forståelse med Finanstilsynet efter kapitaltab.
 Banken skal give meddelelse om godkendelse eller afslag inden 5 børsdage  

 efter at have modtaget anmodning om overdragelsens godkendelse.
 Aktier, der erhverves trods nægtet samtykke, skal omgående afhændes af  

 erhververen.
Indtil afhændelsen giver de ingen rettigheder i selskabet.
Ved beregningen  

 af de 5 procent anses en aktionær også at eje aktier, som tilhører en anden  

 på aktionærens regning, eller som tilhører en virksomhed, som er  

 koncernforbundet eller associeret med aktionærerne, eller hvorover denne har  

 en bestemmende indflydelse.
 Udgør forskellige aktionærer, bortset fra bankens ledelse og medarbejdere,  

 en interessegruppe, anses de ved 5 procent beregningen som en aktionær.
 Generalforsamlingen vedtog endvidere følgende:
»Ligeledes enstemmigt meddelte generalforsamlingen bemyndigelse til  

 bestyrelsen, til at foretage enhver ændring i eller tilføjelse til det  

 vedtagne, som måtte blive skønnet hensigtsmæssig i forbindelse med samtlige  

 vedtagne punkters registrering og stadfæstelse, hhv. bankens fortsatte  

 børsnotering.
Bestyrelsen bemyndiges herunder til om fornødent at udskyde det  

 vedtagne ikrafttrædelse eller ophæve det helt eller delvist.« I skrivelse af 6. september 1988 afslog Erhvervs- og Selskabsstyrelsen at  

 registrere vedtægtsændringen, idet styrelsen fandt, at den ikke var udtryk  

 for en sådan samtykkeregel som omhandlet i aktieselskabslovens § 172, stk. 1,  

 men derimod en egentlig ejermaksimeringsregel , der indebar en begrænsning i  

 omsættelighed af aktierne og som kun kunne vedtages med alle aktionærernes  

 samtykke, jf. aktieselskabslovens § 79, stk. 1, nr. 3.
 Efter forskellige forhandlinger fremtrådte K Bank A/S  

 registreringsbegæring herefter i følgende ordlyd:
 »Der gælder følgende indskrænkninger i aktiernes omsættelighed:  

 Overdragelse af aktier til en erhverver, der har eller ved erhvervelsen opnår  

 10% eller mere af bankens aktiekapital, kræver bankens samtykke, medmindre  

 erhvervelsen sker som led i aktiernes overdragelse til et holdingselskab som  

 led i en af banken forestået eller tiltrådt strukturændring af banken eller  

 som led i en rekonstruktion af banken i forståelse med Finanstilsynet efter  

 kapitaltab.
Banken må ikke administrere samtykkeklausulen, så dens benyttelse medfører  

 markedsforstyrrelser.
Banken forpligter sig generelt til ikke at behandle en  

 erhverver mindre imødekommende end tidligere erhververe, og banken må derfor  

 ikke nægte en erhverver samtykke, såfremt vedkommende efter erhvervelsen ikke  

 har en større procentdel af bankens aktiekapital end en erhverver, til hvem  

 samtykke tidligere er meddelt.
 Der gælder i øvrigt ingen særlige forskrifter for meddelelse af samtykke.  

 Sådanne kan kun fastlægges gennem vedtægtsbestemmelse.
 Overdragelse, der kun i formen fremstår som anden overgang, herunder  

 kreditorforfølgning, er omfattet af samtykkebestemmelsen.
 Aktier, som (1) tilhører en anden for en aktionærs regning, eller som (2)  

 tilhører en virksomhed, der er afhængig af eller koncernforbundet eller  

 associeret med aktionæren, eller som (3) tilhører aktionærer, der - bortset  

 fra bankens ledelse og medarbejdere - udgør en interessegruppe, anses i  

 henseende til foranstående grænse som tilhørende en aktionær.
Banken skal give meddelelse om godkendelse eller afslag inden 5 børsdage  

 efter at have modtaget anmodning om overdragelsens godkendelse.
Aktier, der  

 erhverves trods nægtet samtykke, skal omgående afhændes af erhververen.  

 Indtil afhændelsen giver de ingen rettigheder i selskabet.
Ved beregningen af  

 de 10 procent anses en aktionær også at eje aktier, som tilhører en anden på  

 aktionærens regning, eller som tilhører en virksomhed, som er  

 koncernforbundet eller associeret med aktionæren, eller hvorover denne har en  

 bestemmende indflydelse.
Udgør forskellige aktionærer, bortset fra bankens  

 ledelse og medarbejdere, en interessegruppe, anses de ved 10  

 procent-beregningen som en aktionær.
Med citat af afsnit 1 og 2 i det nævnte ændrede forslag meddelte Erhvervs-  

 og Selskabsstyrelsen herefter i skrivelse af 29. december 1988, at denne  

 formulering kunne registreres, idet styrelsen samtidig bemærkede, at der som  

 en betingelse for registrering i vedtægterne måtte optages en bestemmelse om,  

 at der ikke gælder særlige interne forskrifter for meddelelse af samtykke.  

 Erhvervs- og Selskabsstyrelsen bemærkede endvidere, at formuleringen ikke  

 konkret kunne udføres ved udnyttelse af den af generalforsamlingen afgivne  

 bemyndigelse til bestyrelsen.
Styrelsen henviste i skrivelse af 29. december  

 1988 til, at en bemyndigelse afgivet af en generalforsamling til bestyrelsen  

 til ændring af vedtægterne kun kan vedrøre spørgsmål af formel/redaktionel  

 karakter angående det på generalforsamlingen vedtagne.
Da den foreliggende  

 ændring fra det af generalforsamlingen vedtagne til det nu foreliggende  

 forslag til vedtægter ændrede bestemmelsens karakter fra at være en  

 »ejermaksimeringsbestemmelse« til at være en  

 »samtykkebestemmelse«, og da et sådant karakterskift går ud over,  

 hvad der kunne forstås ved noget formelt/redaktionelt kunne  

 generalforsamlingens bemyndigelse til bestyrelsen således ikke benyttes.
 I klagen af 12. januar 1989 senere suppleret i skrivelse af 27. juni 1989  

 har K Bank A/S blandt andet gjort følgende gældende:
»... Vedtagelsen på generalforsamlingen skete i medfør af den særlige  

 regel i AL § 172, stk. 1. Efter denne bestemmelse kan man med særlig  

 majoritet - i modsætning til hovedreglen i § 79, stk. 1, nr. 3, der kræver  

 alle aktionærers tiltrædelse - vedtage, at selskabets samtykke kræves til  

 overdragelse af aktier.
Banken har gjort det »mindre i det mere« og  

 vedtaget, at samtykke alene kræves, hvis erhververen har eller ved  

 erhvervelsen får en vis procentdel af bankens aktiekapital...' »... På bankens vegne gør jeg gældende , at den meddelte bemyndigelse  

 fra generalforsamlingen til bestyrelsen er så vidtgående og netop blev  

 udfærdiget og begrundet med henblik på en situation som den foreliggende, at  

 de nu foretagne ændringer klart ligger inden for rammerne af denne  

 bemyndigelse...« »... På bankens ekstraordinære generalforsamlinger, hvor jeg på  

 bankbestyrelsens vegne detaljeret redegjorde for forslagene og disses  

 baggrund, blev det meget nøje understreget over for forsamlingen, at der ikke  

 var tale om en absolut ejerloftsbestemmelse, men om en samtykkeregel, som  

 blev foreslået af bestyrelsen i medfør af aktieselskabslovens § 172. Dette  

 kan jeg om fornødent selv bevidne.
Det blev ligeledes præciseret over for  

 generalforsamlingen, hvilket jeg også kan bevidne, at der var tale om nogle  

 relativt usædvanlige ændringer, der utvivlsomt ville undergå endog betydelige  

 ændringer gennem forhandlinger med myndighederne inden den endelige  

 stadfæstelse og registrering.
Generalforsamlingerne traf således deres  

 beslutninger med fuldt kendskab til, at betydelige ændringer i det vedtagne  

 ville blive nødvendige.
 Herefter repeterer jeg for den gode ordens skyld, hvad der i indkaldelsen  

 til den første generalforsamling var foreslået:
»Der gælder ingen indskrænkninger i aktiernes omsættelighed, dog at  

 overdragelse af aktier til en erhverver, der har eller ved overdragelsen  

 opnår 5 procent eller mere af bankens aktiekapital, kræver bankens  

 samtykke.« Der var ikke medtaget noget forslag om, at banken kun måtte meddele dette  

 samtykke, hvor overdragelsen skete som led i strukturændring eller  

 rekonstruktion.
Denne tilføjelse kom først senere ind som følge af  

 forhandlingerne med fondsbørsen.
Det må derfor ligge klart, at ændringerne  

 fra begyndelsen er lagt op som en samtykkeregel efter § 172.
»... Begge generalforsamlinger har ønsket en samtykkebestemmelse, som  

 giver banken mulighed for at nægte erhvervelsen over den valgte grænse.
Kun  

 den nærmere formulering har generalforsamlingerne overladt til bestyrelsens  

 forhandling med myndighederne.
Ganske vist ligger der heri en delegation af kompetence, men der ligger  

 kun en delegation til at foretage vedtægtsændringer, som ligger indenfor,  

 hvad generalforsamlingen - tilkendegivet - selv ønskede og forventede.
Det er  

 derfor min opfattelse, at delegationens omfang ligger indenfor de grænser,  

 som accepteres af teori og praksis.
Jeg henviser herved til artikel 37, stk. 2, i udkastet til EF's 5.  

 selskabsdirektiv, hvor man til delegationsmulighederne netop henregner  

 konsekvensbeslutninger som følge af allerede trufne  

 generalforsamlingsbeslutninger, samt ændringer, som er påbudt af en  

 forvaltningsmyndighed, hvis tilladelse er nødvendig for vedtægtsændringens  

 gyldighed, jfr.
K: Generalforsamling og beslutning (1983) s. 145 f.« Erhvervs- og Selskabsstyrelsen har i redegørelse til ankenævnet af 2. maj  

 1989 afgivet blandt andet følgende bemærkninger:
 »... I aktieselskabsloven er det principielt generalforsamlingens  

 eksklusive kompetence at foretage ændringer af et selskabs vedtægter.  

 Erhvervs- og Selskabsstyrelsen (Aktieselskabs-registret) har imidlertid i  

 praksis accepteret, at ændringer af formel/redaktionel karakter har kunnet  

 gennemføres på grundlag af en generalforsamlingsbemyndigelse til bestyrelsen.  

 Grunden til dette er, at det vil være for formalistisk at forlange en ny  

 vedtagelsesprocedure, når det med sikkerhed kan konstateres, at  

 generalforsamlingen ville havde godkendt en given ændring, hvis den havde  

 været klar over en eventuel registreringshindring.
 I det foreliggende tilfælde har generalforsamlingerne gennem vedtagelse af  

 de oprindelige forslag tilkendegivet, at en ejermaksimeringsbestemmelse  

 ønskedes indføjet, i øvrigt i den vildfarelse, at vedtagelse kunne ske blot  

 ved iagttagelse af aktieselskabslovens § 172.
Når man, som i den foreliggende situation, ønsker at ændre reglen fra at  

 være en ejermaksimeringsregel til at være en samtykkeregel, skifter reglen  

 efter styrelsens opfattelse karakter, uanset om man anlægger en »det  

 mindre i det mere« -synsvinkel på problemet.
Et sådant karakterskift  

 ligger efter styrelsens opfattelse uden for, hvad der med sikkerhed kan  

 konstateres, at generalforsamlingerne ville have godkendt, hvis de var blevet  

 stillet over for problemet, og ligger således uden for, hvad der i praksis  

 kan accepteres.
 Det anføres på side 2 i advokat K's ..... skrivelse af 12. januar 1989 til  

 nævnet, at der på generalforsamlingerne blev afgivet endog ganske vide  

 bemyndigelser til bestyrelserne til ændring af vedtægterne, hvis dette måtte  

 blive forlangt som betingelse for registrering.
Dette ændrer ikke ved styrelsens opfattelse, idet en sådan bemyndigelses  

 anvendelse må anses som et tilfælde af generel delegation af kompetence til  

 et andet selskabsorgan.
Dette accepteres hverken i teori eller praksis.
I øvrigt bemærkes, at anvendelse af et EF-direktivs regler som  

 fortolkningsbidrag kræver, at direktivet er vedtaget, hvilket ikke er  

 tilfældet med 5. selskabsdirektiv.' Ankenævnet skal udtale:
Spørgsmålet om hvorvidt den på generalforsamlingerne den 30. juni 1988 og  

 14. juli 1988 vedtagne ændring til § 3 i K Bank A/S' vedtægter må anses som  

 en samtykkebestemmelse omfattet af aktieselskabslovens § 172 eller en  

 omsættelighedsindskrænkning i form af et ejerloft omfattet af  

 aktieselskabslovens § 79 er afgjort i den samtidig hermed afsagte kendelse i  

 ankenævnets sag j.nr. 88-34.009, A Bank A/S mod Erhvervs- og  

 Selskabsstyrelsen.
Der henvises til såvel flertallets som dissentierende  

 sagkyndiges præmisser i denne kendelse.
 4 medlemmer af ankenævnet, Dullum, Gulmann, Vastrup og Niels Larsen,  

 udtaler yderligere:
 Den af generalforsamlingerne den 30. juni 1988 og 14. juli 1988 behandlede  

 vedtægtsændring, der indebærer et forbud mod aktionærernes ret til at eje 5%  

 eller mere af aktiekapitalen i selskabet, er omfattet af aktieselskabslovens  

 § 79. Det nu foreliggende forslag - således som det er godkendt af Erhvervs-  

 og Selskabsstyrelsen - omhandler en begrænsning i aktiernes omsættelighed,  

 der beror på, at bestyrelsen efter en bedømmelse i hvert enkelt tilfælde  

 meddeler en eller flere aktionærers samtykke til at erhverve 10% eller mere  

 af aktiekapitalen og er således omfattet af aktieselskabslovens § 172. Efter  

 forskellen i indhold mellem den på generalforsamlingerne behandlede  

 vedtægtsændring og det nu foreliggende forslag, tiltrædes det, at forslaget  

 ikke kan gennemføres uden at være vedtaget på sædvanlig måde af selskabets  

 generalforsamling, uanset den vidtgående bemyndigelse til bestyrelsen.
 1 medlem af ankenævnet, Trolle, udtaler yderligere:
 Det følger af mine bemærkninger i dissensen til kendelsen i ankenævnets  

 sag j.nr. 88-34.009 A Bank A/S mod Erhvervs- og Selskabsstyrelsen, at såvel  

 den på de nævnte generalforsamlinger i K Bank A/S behandlede og vedtagne  

 ændring til § 3 i selskabets vedtægter som det nu af Erhvervs- og  

 Selskabsstyrelsen godkendte forslag har hjemmel til at blive registreret i  

 medfør af aktieselskabslovens § 172, stk. 1. Jeg stemmer derfor for at  

 pålægge Erhvervs- og Selskabsstyrelsen at registrere vedtægtsbestemmelsen,  

 uden at det er nødvendigt, at bestyrelsen skal kunne udøve noget skøn,  

 hvilket netop er betænkeligt af hensyn til markedsforstyrrelse ved  

 omsætningen af aktier.
 Efter udfaldet af stemmeafgivningen stadfæstes Erhvervs- og  

 Selskabsstyrelsens afgørelse af 29. december 1988.
