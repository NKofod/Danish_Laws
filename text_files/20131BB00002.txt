Fremsat den 2. oktober 2013 af Ole Birk Olesen (LA), Simon Emil Ammitzbøll (LA) og Anders Samuelsen (LA) Forslag til folketingsbeslutning om offentlige ejendomsvurderinger og tilbagebetaling af for meget opkrævet skat Folketinget pålægger regeringen at undersøge de offentlige ejendomsvurderingers rigtighed til bunds og sikre, at de borgere, der siden 2003 har betalt for meget i ejendomsskat på baggrund af fejlagtige ejendomsvurderinger, automatisk får tilbagebetalt deres penge.
Bemærkninger til forslaget De offentlige ejendomsvurderinger overgik fra kommunerne til SKAT i 2003. Men SKAT har tilsyneladende haft svært ved at håndtere denne opgave.
 Statsrevisorerne har den 21. august 2013 udtalt stærk kritik af Skatteministeriets håndtering af de offentlige ejendomsvurderinger.
Af Statsrevisorernes beretning om de offentlige ejendomsvurderinger (beretning nr. 13/2012) fremgår bl.a. følgende: »Rigsrevisionen finder, at Skatteministeriet har forvaltet området for ejendomsvurdering meget kritisabelt vel vidende, at området længe har været problemfyldt.« Alle borgere og virksomheder er dermed ikke sikre på at få en ens og fair behandling, når SKAT vurderer deres ejendomme.
Skatteministeriet har været vidende om problemer på vurderingsområdet generelt siden 2003 og konkret siden 2007. Imidlertid har denne viden ikke resulteret i, at skattemyndighederne har arbejdet målrettet på at forbedre forvaltningen af vurderingsområdet.
Faktisk finder Rigsrevisionen, at skattemyndighederne har forringet eller fravalgt dele af vurderingsopgaven, bl.a. ved vurderingerne i 2010 og 2011. Ydermere finder Rigsrevisionen i beretningen, at opgaven efter ministeriets egen opfattelse ikke i alle tilfælde er udført i overensstemmelse med lovgivningen.
Samtidig har Kammeradvokaten vurderet, at SKATs praksis i sager om ekstraordinær genoptagelse har været klart ulovlig og ansvarspådragende.
Liberal Alliance mener, det er dybt kritisabelt, at borgere og virksomheder i dette land bliver opkrævet for meget i skat.
Ydermere er det dybt kritisabelt, at man ikke får en ordentlig behandling ved klager over afgørelser.
Borgere og virksomheder er i denne henseende ikke blevet behandlet fair af myndighederne.
Liberal Alliance vil med dette beslutningsforslag pålægge regeringen at undersøge de offentlige ejendomsvurderingers rigtighed til bunds.
Endvidere vil Liberal Alliance med beslutningsforslaget pålægge regeringen, at de berørte boligejere, der er blevet opkrævet for meget i skat, automatisk får deres penge tilbage.
 Forslaget finansieres ved mindre vækst i det offentlige forbrug end de 0,6 pct., som regeringen lægger op til.
Skriftlig fremsættelse Ole Birk Olesen (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om offentlige ejendomsvurderinger og tilbagebetaling af for meget opkrævet skat.
(Beslutningsforslag nr.
B 2) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
