Ankestyrelsens principafgørelse C-5-08 om merudgift - muskelsvind - ekstra varme - dokumentation Resume:
 Udgiften til ekstra varme skulle ikke indgå i beregningen af merudgifter, da udgiften ikke skønnedes at være en nødvendig følge af den nedsatte funktionsevne.
 Ankestyrelsen fandt ikke, at der forelå den nødvendige dokumentation for sammenhængen mellem effekten af muskelsvindsymptomer og øgning af rumtemperaturen.
 Desuden fandt Ankestyrelsen, at som sagen var belyst, var udstrækningen af det tidsrum, hvor ansøger blev af- og påklædt, ikke tilstrækkeligt dokumenteret.
 Kassation:
Principafgørelsen er afløst af en nyere afgørelse Kassationsdato:
27-03-2012 Love:
Lov om social service - lovbekendtgørelse nr. 1117 af 26. september 2007 - § 100, stk. 1 Note:
Afløst af 130-10 Sagsfremstilling:
En ansøger, der led af muskelsvind, søgte om hjælp til ekstra varmeudgifter som merudgift.
Ansøger fik førtidspension og havde hjælpeordning.
Han kørte i el-kørestol.
 Kommunen traf afgørelse om afslag på hjælp til ekstra varme efter § 100 i lov om social service.
 Afgørelsen blev anket til det sociale nævn.
 Nævnet fandt ikke, at ansøger var berettiget til dækning af merudgifter til ekstra varme, da udgiften ikke fandtes at være en nødvendig følge af hans nedsatte funktionsevne.
 Nævnet fandt, at det var muligt for ansøger at klæde sig fornuftigt på, uden at det medførte, at hans funktionsevne blev yderligere nedsat.
 Nævnet lagde endvidere vægt på, at en øget rumtemperatur sandsynligvis ville øge ansøgers komfort, men at der ikke fandtes at være den nødvendige lægelige dokumentation for sammenhængen mellem effekten af muskelsvindsymptomerne og øgning af rumtemperaturen.
 I klagen over nævnets afgørelse henvistes bl.a. til Socialministeriets vejledning af 5. december 2006 om særlig støtte til voksne, pkt. 111, hvor det fremgår, at der i det konkrete tilfælde kan være nødvendige merudgifter såsom ekstra varmeudgifter.
 Det var af principiel betydning at få vurderet, under hvilke betingelser udgifter til ekstra varme overhovedet kunne indregnes i merudgiftsydelsen.
 Sagen blev behandlet i principielt møde med henblik på afklaring af, om udgifter til ekstra varme kunne anses for at være en nødvendig merudgift i servicelovens forstand.
 Afgørelse:
 Ankestyrelsen fandt, at ansøger ikke var berettiget til hjælp til udgiften til ekstra varme.
 Ankestyrelsen fandt ikke, at udgiften til ekstra varme skulle indgå i beregningen af hans merudgifter, da udgiften ikke skønnedes at være en nødvendig følge af hans nedsatte funktionsevne.
 Ankestyrelsen lagde vægt på, at der ikke forelå den nødvendige dokumentation for sammenhængen mellem effekten af muskelsvindsymptomer og øgning af rumtemperaturen.
 Ankestyrelsen tiltrådte således det sociale nævns afgørelse.
