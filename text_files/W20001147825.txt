Kendelse fra Pressenævnet i sag nr.  

 77/2000 [K] har klaget til Pressenævnet over en notits bragt  

 i Ugebladet den 21. juni 2000, idet han mener, at god presseskik er  

 tilsidesat.
Der er endvidere klaget over, at Ugebladet ikke har bragt et  

 genmæle.
 Ugebladet bragte den 21. juni 2000 under overskriften  

"Ingen numre fra bogholder" følgende notits:
 "[K], Fredensborg, har ved flere lejligheder langet ud  

 efter Trommens tidligere bogholder  Lena  Jacobsen og beskyldt hende for at  

 udlevere oplysninger om navne og telefonnumre på medarbejdere i Trommen  

 til pressen.
 Ugebladet skal herved slå fast over for [K], at  

  Lena  Jacobsen ikke har udleveret et eneste navn eller telefonnummer  

 på Trommen-medarbejdere til os.
Med venlig hilsen redaktionen, Ugebladet." Ugebladet bragte notitsen efter at have bragt tre  

 læserbreve fra klageren.
Af klagerens læserbrev med overskriften  

"Kildekritik?" bragt i Ugebladet den 18. april 2000 fremgår  

 bl.a. at:
"Problemet er ikke, at pressen interesserer sig for disse  

 forhold, det er pressens opgave.
Men de bliver brugt som afsæt for et  

 meget personligt angreb fra tidligere ansatte i Trommen.
Angreb der er  

 udokumenterede og i vid udstrækning anonyme.
 Det hele er tilsyneladende iscenesat af en tidligere  

 bogholder  Lena  Jacobsen, der med en enkelt undtagelse er den eneste, der  

 vedgår sin kritik med sit navn.
Jeg ved ikke hvordan Berlingske Tidende eller ugebladet er  

 kommet i kontakt med tidligere ansatte, men et kvalificeret gæt er, at  

  Lena  Jacobsen har brugt sin adgang til Trommens papirer og serveret navnene  

 til journalisterne." Af klagerens andet læserbrev med overskriften  

"Tidligere ansatte kan ikke bestemme dagsorden" bragt i Ugebladet den  

 3. maj 2000 fremgår bl.a. at:
 "Jeg ved fortsat ikke, hvordan Ugebladet og Berlingske  

 Tidende er kommet i kontakt med tidligere ansatte, så jeg går ud  

 fra, at de tier og samtykker til mit kvalificerede gæt:  Lena  Jacobsen  

 har serveret dem.
Hvis det forholder sig anderledes, kan Ugebladet jo  

 passende oplyse, hvordan det så er gået til.
At de fem  

 vælger at fremstå samlet overfor undertegnede bestyrker kun min  

 fornemmelse af iscenesættelse og konspiration." Af klagerens tredje læserbrev med overskriften  

"Forskruet virkelighedsopfattelse" bragt i Ugebladet den 7. juni 2000  

 fremgår bl.a. at:
 "Under den rammende overskrift "Trommen sandhed med mange  

 modifikationer" får den tidligere bogholder i Trommen  Lena  Jacobsen  

 stillet spalteplads til rådighed for endnu et personligt angreb  

 på Trommens direktør  Jerry  Ritz.
Det fremgår også tydeligt, at denne sag for  

 hende er personlig vendetta vendt mod  Jerry  Ritz.
I hendes forskruede  

 virkelighedsopfattelse fatter hun ikke, at hun ikke kan bruge hverken  

 kommunen eller revisionen som hendes personligt allierede i hendes  

 destruktive kamp mod  Jerry  Ritz, men de er faktisk Trommens  

 samarbejdspartnere.
At hun med sin meget hadske indstilling ikke har  

 forudsætninger for at redegøre for  Jerry  Ritz rolle er klart  

 for alle.
At der er store huller i hendes redegørelse for sin egen  

 rolle er også tydeligt.
Trods gentagne opfordringer fra flere  

 læserbrevsskribenter inklusive undertegnede, har hun ikke redegjort  

 for, hvordan hun har tilegnet sig dokumenter fra Trommens arkiver, eller  

 hvordan og hvorfor hun har kontaktet tidligere ansatte til brug for hendes  

 pressefremstød i Berlingske Tidende og i Ugebladet.
Hvis  Lena  

  Jacobsen som hun påstår har tilegnet sig papirer, der ikke  

 tilhører hende men Trommen, så bør hun straks levere dem  

 tilbage og så i øvrigt håbe på, at læserne og  

 offentligheden hurtigst muligt glemmer hendes lidet flatterende rolle i hele  

 dette forløb.
Dette er en banal sag om konteringsfejl og manglende  

 revision, som helt sikkert finder en fornuftig løsning uden   Lena  

  Jacobsens forkludrede bistand." Klageren har formuleret følgende genmæle:
"I en direkte henvendelse til undertegnede i  

 læserbrevsspalterne den 21' juni hævder Ugebladet, at jeg har  

 beskyldt Trommens tidligere bogholder  Lena  Jacobsen for at have udleveret  

 navne og telefonnumre på tidligere medarbejdere i Trommen til pressen.  

 Samtidig slår Ugebladet fast over for mig, at  Lena  Jacobsen ikke har  

 udleveret et eneste navn eller telefonnummer til Ugebladet.
Da Ugebladet  

 afviser at bringe mit svar på denne henvendelse, skal det oplyses, at  

 jeg alene har påstået, at  Lena  Jacobsen har udleveret navne til  

 pressen, og at denne påstand ikke anfægtes af Ugebladets  

 redaktionelle læserbrev til mig." Klageren har oplyst, at notitsen blev bragt i  

 forlængelse af en længere læserbrevsdebat, der drejede sig  

 om Trommens direktør  Jerry  Ritz, i hvilken klageren deltog med tre  

 læserbreve, hvorefter bladet henvendte sig direkte til klageren med  

 notitsen.
Klageren har anført, at notitsen indeholder  

 notorisk forkerte oplysninger, og at den er bevidst misvisende samt i sin  

 form grov og belærende, hvorfor han udarbejdede et læserbrev, som  

 han sendte til bladet, som svar på notitsen.
Da indklagede ikke bragte  

 klagerens læserbrev, krævede han ved brev af 29. juni 2000, at  

 indklagede skulle bringe et genmæle, og han anførte, at det  

 gerne måtte ske i form af det læserbrev, han allerede havde  

 indsendt.
Indklagede har imidlertid ikke besvaret denne anmodning, hvilket er  

 i strid med loven.
Såfremt indklagede ikke vil bringe  

 læserbrevet, kræver klageren, at indklagede bringer hans  

 genmæle.
Klageren har tillige anført, at det eneste hans  

 formodning går på er, at  Lena  Jacobsen har udleveret navne  

 på tidligere Trommen medarbejdere til pressen, og at indklagede ikke  

 kan vide noget om dette.
Hertil kommer, at klageren aldrig har omtalt  

 spørgsmålet om udlevering af telefonnumre i sine  

 læserbreve.
Klageren har endvidere anført, at indklagede ved  

 ikke at have bragt klagerens læserbrev i umiddelbar forlængelse  

 af notitsen har tilsidesat god presseskik, idet indklagede har tilsidesat  

 ytringsfriheden.
Indklagede har endvidere hindret berettiget  

 offentliggørelse af informationer af væsentlig betydning for  

 offentligheden og undladt at bringe korrekt og hurtig information.
Indklagede  

 har herudover bragt fejlagtige oplysninger, som er skadelige, krænkende  

 og agtelsesforringende, og indklagede har ikke bragt angreb og svar i  

 sammenhæng.
 Klageren har herudover anført, at de tre  

 læserbreve, han har skrevet om sagen, blev bragt over en periode  

 på 7 uger, og at han ikke forstår, hvorfor indklagede to uger  

 herefter skrev notitsen, hvis man mente, at sagen havde været omtalt  

 nok.
 Klageren har endelig anført, at han er formand for  

 et kulturhusprojekt i Fredensborg, og at indklagedes fremgangsmåde har  

 skadet hans troværdighed i lokalsamfundet.
Indklagede har anført, at man bragte notitsen for  

 at berigtige en formodning, som klageren tre gange i varierende formuleringer  

 havde fremsat i bladet.
Hertil kommer, at det eneste man har skrevet i  

 notitsen er det, som man helt sikkert har vidst noget om, nemlig at  Lena  

  Jacobsen ikke har udleveret navne og telefonnumre på  

 Trommen-medarbejdere til redaktionen.
Indklagede har endvidere anført, at man som  

 reaktion på notitsen modtog et længere læserbrev fra  

 klageren, hvori han genfremsatte sin formodning om bladets adgang til kilder  

 i dækningen af sagen, der handler om regnskabsrod og personaleproblemer  

 i Trommen.
Bladet fandt imidlertid, at tre læserbreve med  

 ubeføjede beskyldninger mod en af bladets kilder måtte  

 være nok, hvorfor man undlod at bringe læserbrevet.
At klageren  

 herefter krævede, at indklagede skulle bringe et genmæle,  

 opfattede man alene som et forsøg på at true bladet til at  

 bringe læserbrevet, og da man allerede havde orienteret klageren om, at  

 man ikke ville bringe læserbrevet, foretog man ikke yderligere.
 Indklagede har endelig anført, at man ikke har  

 bragt forkerte eller skadelige oplysninger i sagen, idet man ved, hvilke  

 kilder, der har sagt hvad.
Indklagede har endvidere anført, at det er korrekt,  

 at klageren i sine læserbreve ikke har omtalt ordet "telefonnumre", men  

 at klageren på anden måde har henvist til, at  Lena  Jacobsen  

 skulle have henvist tidligere medarbejdere til bladet.
Indklagede erkender,  

 at  Lena  Jacobsen har været en vigtig kilde for bladet, men  

 fastholder, at man også har haft andre kilder.
Indklagede ønsker  

 imidlertid ikke at oplyse, hvem der har udleveret navne- og telefonlister  

 på tidligere og nuværende medarbejdere i Trommen til bladet  

 blot at det ikke var  Lena  Jacobsen.
Indklagede har herudover anført, at det rent  

 faktisk var  Lena  Jacobsen, der opdagede regnskabsmæssige  

 uoverensstemmelser i Trommen, og at det skyldes hendes vedholdenhed, at der  

 nu er blevet ryddet op.
Det er derfor udtryk for  

 proportionsforvrængning, når klageren i flere læserbreve  

 skyder massivt på  Lena  Jacobsens  rolle.
Endvidere finder indklagede  

 det prekært, at klageren i sit læserbrev af 7. juni 2000 bruger  

 formuleringer som ""I hendes forskruede virkelighedsopfattelse ", "  hendes  

 destruktive kamp mod  Jerry  Ritz", "at denne sag for hende er personlig  

 vendetta vendt mod  Jerry  Ritz", "at hun har iscenesat hele denne farce ",  

 m.v.
Baggrunden for at klageren har brugt så meget krudt på  

 sagen, kan indklagede kun gætte på, men motivet kan være,  

 at klageren i 80'erne var ansat i  Jerry  Ritz's firma TUBA.
I sagens behandling har følgende  

 nævnsmedlemmer deltaget: Axel Kierkegaard, Bo Maltesen, Kaare R.
Skou  

 og Ole Askvig.
 Pressenævnet udtaler:
 Anmodning om genmæle over for oplysninger af faktisk  

 karakter skal tages til følge med mindre oplysningernes rigtighed er  

 utvivlsom, jf. medieansvarslovens § 36. Da klageren ikke har påvist  

 urigtige oplysninger af faktisk karakter i notitsen, finder  

 Pressenævnet ikke, at han har krav på at få bragt et  

 genmæle.
Da klageren ved brev af 29. juni 2000 anmodede bladet om  

 at bringe et genmæle, skulle bladet i overensstemmelse med  

 medieansvarslovens § 40, stk. 1, skriftligt have meddelt ham afslag  

 herpå med oplysning om, at afslaget kunne indbringes for  

 Pressenævnet senest 4 uger efter med oplysning om nævnets  

 adresse.
Dette gjorde bladet imidlertid ikke, hvilket er i strid med  

 medieansvarslovens § 40, stk.1.
I læserbrevsdebatten gælder vide rammer for  

 debattens indhold, og det enkelte blad er berettiget til at redigere debatten  

 samt berettiget til at bestemme, hvor længe et bestemt emne skal  

 debatteres.
Under henvisning hertil samt under henvisning til de  

 læserbreve klageren har fået bragt om sagen, finder  

 Pressenævnet ikke, at bladet har tilsidesat god presseskik.
 Afsagt den 20. september 2000.
