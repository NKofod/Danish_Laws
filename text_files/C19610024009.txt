 Med henblik på gennemførelse af afmærkningen af niveauskæringer mellem  

 veje og jernbaner i overensstemmelse med ministeriet for offentlige arbejders  

 bekendtgørelse om vejafmærkning m.v. nr. 225 af 1. juli 1955 med senere  

 ændringer (»Bekendtgørelsen«) skal man herved give en samlet  

 oversigt over denne afmærknings omfang og dens praktiske gennemførelse.
 Afmærkningen og dens anvendelse.
 § 1.  Niveauskæringer mellem veje og jernbaner,  

 bortset fra overkørsler for mergelspor roespor teglværksspor og lignende  

 sporanlæg, afmærkes alt efter arten af sikringsforanstaltning ved følgende  

 former for afmærkning:
 a: advarselstavler , jfr. bekendtgørelsens §4, jfr. § 2, og bilag  

 1:
 A 4 A tavlen, »jernbaneoverkørsel med bomme«, opstilles ved alle  

 jernbaneoverkørsler, der er sikret med bomme, hvad enten dette er manuelt  

 betjente bomme eller automatisk virkende hel- eller halvbomme.
A 5 A tavlen, »jernbaneoverkørsel uden bomme«, der anvendes ved  

 andre end de ved bomme sikrede overkørsler, skal ifølge bekendtgørelsens §  

 82, stk. 1, anbringes på alle offentlige veje.
Endvidere skal tavlen  

 anbringes på private veje, hvor færdslen ikke er ganske ubetydelig, herunder  

 på adgangsveje til ejendomme og på driftsveje, der er fælles for flere  

 ejendomme.
På stier og skovveje, til hvilke der ikke er adgang for offentlig  

 motorfærdsel, bør tavlen kun anbringes, når særlige omstændigheder taler  

 herfor, f.eks. hvor der mangler udsyn til krydsmærker ved overkørslen, eller  

 hvor den krydsende vej har fald ned mod overkørslen.
 Hvor A 4 A og A 5 A tavlerne finder anvendelse, bør de altid opstilles på  

 begge sider af banen.
 Når A 4 A og A 5 A tavlerne opstilles før et vejkryds, således at kun den  

 svingende færdsel passerer jernbaneoverkørslen, anbringes under hovedtavlen  

 en undertavle med pil, der angiver jernbaneoverkørslens beliggenhed, jfr.  

 tavlen A 4-5 G i bekendtgørelsens bilag 1.
 Ved jernbaneoverkørsler på hovedlandeveje, landeveje og andre veje med  

 gennemgående eller betydelig trafik suppleres A 4 A og A 5 A tavlerne med de  

 som A 4 B-D og A 5 B-D viste »afstandsmærker« normalt i begge sider  

 af vejen, jfr. bekendtgørelsens § 4 og bilag 1.
 De forskellige advarselstavler opstilles efter reglerne i bekendtgørelsens  

 § 2, og de nærmere regler om placering og udførelse findes i bekendtgørelsens  

 §§ 25-28. De her nævnte advarselstavler må ikke anbringes i forbindelse med  

 andre færdselstavler, jfr. bekendtgørelsens § 27, stk. 4.
 b: krydsmærkerne A 5 E og A 5 F, jfr. bekendtgørelsens § 4, jfr. §  

 2, og bilag 1.
Ifølge bekendtgørelsens § 82, stk. 1, anbringes krydsmærker ved alle  

 ubevogtede skæringer mellem veje og jernbaner, herunder ved skæringer  

 forsynet med automatiske halvbomme.
Mærkerne anbringes ved alle vejskæringer  

 (herunder stier), bortset fra driftsoverkørsler, der alene benyttes af en  

 enkelt ejendom.
Krydsmærkerne opsættes i højre vejside umiddelbart ved  

 overskæringen.
Om de nærmere regler om opstilling og udførelse henvises til  

 bekendtgørelsens §§ 2 og 25-28.
c: forbudstavlen B 13, »begrænset hastighed«, med teksten  

 »30 km«, jfr. bekendtgørelsens § 7 og bilag 2, forsynet med en  

 undertavle med påskrift »0-100 m«.
Tavlen anbringes ved alle  

 overkørsler sikret ved oversigtsservitut 100 m fra sporet og opstilles og  

 udføres i øvrigt i overensstemmelse med reglerne i bekendtgørelsens §§ 5,  

 25-27 og 29.
 d: vejafstribning i form af stoplinier, bekendtgørelsens § 43,  

 suppleret med spærrelinie, bekendtgørelsens § 40.
 Stoplinier udføres tværs over højre kørebanehalvdel og placeres ved  

 skæringer sikret med lyssignal, herunder lyssignaler ved automatiske hel- og  

 halvbomme, 5 m foran lyssignalet vinkelret på vejen.
 Ved skæringer sikret ved manuelt betjente bomme placeres stoplinien 2 m  

 foran bommen parallelt med denne.
 Ved skæringer sikret ved led placeres stoplinien parallelt med leddet i en  

 sådan afstand, at leddets oplukning ikke hindres af standsede vogne.
 Ved øvrige skæringer placeres stoplinien 5 m fra nærmeste skinne parallelt  

 med denne.
Spærrelinier udlægges på veje med en kørebanebredde på 4 m og derover i  

 kørebanemidten.
De udføres som en fuldt optrukket linie ved siden af en  

 punkteret.
Såfremt overhaling, f.eks. på grund af manglende oversigt,  

 ligeledes er forbudt efter passage af sporet, udføres spærrelinien som to ved  

 siden af hinanden beliggende fuldt optrukne linier.
Mellem de to stoplinier  

 udføres spærrelinien altid som to fuldt optrukne linier.
Spærrelinien  

 påbegyndes 50 m foran hver stoplinie og afbrydes eller punkteres ud for  

 eventuelle sidevejsindmundinger.
 Afstribning kan undlades på grusveje og lignende veje.
 e: lyssignaler, eventuelt suppleret med automatiske halvbomme eller  

 klokker.
 f: automatiske helbomme.
 g: manuelt betjente bomme.
 Overkørslerne og afmærkningen ved disse.
§ 2.  Bevogtede jernbaneoverkørsler er forsynet med  

 manuelt betjente eller automatisk virkende helbomme.
Bevogtningen sker ved  

 den pågældende banes foranstaltning, for statsbanernes vedkommende i  

 overensstemmelse med reglerne i politireglement for statsbanerne af 17.  

 januar 1934, § 10, med senere tillæg og for privatbanernes vedkommende efter  

 reglerne i ordensreglement for privatbanerne af 19. februar 1944, § 10, idet  

 reglerne for anlæggenes udformning er angivet i de nævnte reglementers § 9.
 Ud over bevogtningsanlægget skal overkørslen være forsynet med følgende  

 former for vejafmærkning:
 1. Advarselstavlen A 4 A, eventuelt suppleret med  

 afstandsmærker eller undertavle med pil, jfr. § 1 a.
 2. Afstribning, jfr. § 1 d.
 Ubevogtede jernbaneoverkørsler (herunder overkørsler forsynet med  

 automatiske halvbomme) kan enten være forsynet med egentlige  

 sikringsforanstaltninger med tilhørende afmærkning eller alene være afmærket  

 ved advarselstavler og afstribning.
 Sikringsforanstaltningerne er følgende:
 Automatisk lyssignal , jfr. bilag til bekendtgørelse om ændring i  

 bekendtgørelse om vejafmærkning af 5. marts 1960. Lyssignalet kan eventuelt  

 suppleres med halvbomme og klokker eller klokke alene og udføres i  

 overensstemmelse med ministeriet for offentlige arbejders regler vedrørende  

 automatiske signaler ved niveauoverkørsler over jernbaner af 14. december  

 1959.
 Overkørslerne forsynes endvidere med følgende former for vejafmærkning:
 1. A 5 A tavler (for lyssignal suppleret med halvbomme  

 dog A 4 A tavler), eventuelt suppleret med afstandsmærker eller undertavle  

 med pil, jfr. § 1 a.
 2. Krydsmærker A 5 E eller A 5 F, jfr. § 1 b.
 3. Afstribning, jfr. § 1 d.
 Oversigtsservitut , fastsat i overensstemmelse med ministeriet for  

 offentlige arbejders regler for udførelse af anlæg m.v. ved krydsning mellem  

 jernbaner og veje af 16. marts 1933 (»krydsningsreglerne«) (minimum  

 30 X 200 og 10 X 300 m), eventuelt suppleret med afløbsstrækninger jfr.  

 ligeledes krydsningsreglerne.
 Overkørslerne forsynes endvidere med følgende former for afmærkning:
 1. Advarselstavlen A 5 A, eventuelt suppleret med  

 afstandsmærker eller undertavle med pil, jfr. § 1 a.
 2. Krydsmærkerne A 5 E eller A 5 F (se § 1 b).
 3. Forbudstavlen B 13 med tekst »30 km« med  

 undertavle, jfr. § 1 c.
 4. Afstribning, jfr. § 1 d.
 Afmærkning alene ved advarselstavler og afstribning.
 Jernbaneoverkørsler for mindre betydende veje kan, hvad enten der ved  

 overkørslerne er givet pålæg om advarselssignal fra toget før passage af  

 overkørslen, er opstillet led eller bomme, hvortil de private brugere har  

 fået udleveret nøgle, jfr. statsbanelov (lovbekendtgørelse af 30. april  

 1951), § 64, og politianordning for jernbaner under privatdrift af 31.  

 december 1947, § 4, eller de henligger uden egentlig sikring, afmærkes med  

 følgende former for vejafmærkning:
 1. Advarselstavlen A 5 A, eventuelt suppleret med  

 undertavle med pil, jfr. § 1 a.
 2. Krydsmærkerne A 5 E eller A 5 F, jfr. § 1 b.
 3. Afstribning, jfr. § 1 d.
 Beføjelserne med hensyn til etablering af bevogtningsanlæg,  

 sikringsforanstaltninger og afmærkning.
 § 3.  Etableringen af de i § 2 nævnte bevogtningsanlæg  

 og sikringsforanstaltninger påhviler vedkommende bane, ligesom de drives ved  

 banens foranstaltning, i visse tilfælde mod refusion fra vejfonden i  

 overensstemmelse med krydsningslovens regler.
 I ministeriet for offentlige arbejders cirkulære af 6. december 1946 har  

 man dog henstillet til vejbestyrelserne at drage omsorg for, at  

 foranstaltningernes effektivitet ikke nedsættes ved bevoksning, master eller  

 bebyggelse, der forringer overblikket over de servitutbelagte arealer eller  

 sikringsforanstaltningerne.
Med hensyn til opstilling af advarselstavler træffes bestemmelsen af  

 vejdirektoratet efter indstilling fra politi og vejbestyrelse i  

 overensstemmelse med bekendtgørelsens almindelige regler i § 75, stk. 1, jfr.  

 dog stk. 3, hvorefter de i henhold til krydsningsloven kompetente myndigheder  

 ligeledes kan træffe bestemmelse om denne afmærkning under behandling af en i  

 henhold til denne lov rejst sag.
På private veje, der benyttes til almindelig  

 færdsel, træffes afgørelse om afmærkningens gennemførelse af politiet, jfr.  

 bekendtgørelsens § 86, stk. 4.
 Da krydsmærkerne A 5 E og F placeres i umiddelbar nærhed af sporene, vil  

 opstillingen af disse mærker, der rekvireres som andre advarselstavler på  

 blanket A 1005/59, dog være at foretage af banen, hvis adresse bør angives på  

 tavlerekvisitionen.
 Da det vil være praktisk for banen at få krydsmærkerne leveret samlet, bør  

 banen indsende rekvisition på disse tavler.
 Opstilling af forbudstavlen B 13, »begrænset hastighed«,  

 bestemmes af politiet, jfr. bekendtgørelsens § 75, stk. 4, og § 86, stk. 4,  

 på grundlag af oplysninger fra banen om, hvilke overkørsler der er sikret ved  

 oversigt.
 Afmærkning på kørebanen foretages af vedkommende vejbestyrelse med  

 politiets samtykke, jfr. bekendtgørelsens § 77. På private veje træffer  

 politiet bestemmelse om afmærkningens gennemførelse i det omfang,  

 vejbelægningen tillader sådan afmærkning.
 Gennemførelse af afmærkningen m.v.
§ 4.  Man skal anmode d'herrer politimestre om i  

 forbindelse med de pågældende vej- og banebestyrelser at foranledige  

 foretaget en gennemgang af afmærkningsforholdene ved samtlige niveauskæringer  

 med veje, som benyttes til almindelig færdsel.
Ved gennemgangen bør der  

 navnlig tages hensyn til de gennemførte ændringer af afmærkningen i forhold  

 til tidligere gældende regler:
a.
A 4 A tavlen anvendes nu også ved overkørsler, sikret med automatiske  

 lyssignaler, suppleret med automatiske halvbomme.
b.
Advarselstavlen A 5 A skal nu opstilles på alle offentlige veje og på  

 private veje, hvor færdslen ikke er ganske ubetydelig, jfr. bekendtgørelsens  

 § 82, stk. 1.
c.
Krydsmærker anvendes nu ved alle ubevogtede overkørsler for veje og  

 stier, benyttet til almindelig færdsel, herunder også sådanne, der er sikret  

 med private led eller bomme, jfr. bekendtgørelsens § 82, stk. 1.
d.
Ved overkørsler sikret ved lyssignaler findes ikke som ved de med  

 oversigt sikrede overkørsler et beregningsmæssigt grundlag for påbydelse af  

 en bestemt hastighed, og de tidligere opstillede hastighedstavler skal derfor  

 nu fjernes, dog først når advarselstavlen A 5 A er opstillet, jfr.  

 ministeriet for offentlige arbejders cirkulære af 12. maj 1956 til samtlige  

 vejbestyrelser, politidirektøren i København og samtlige politimestre, afsnit  

 5 e.
e.
Ved overkørsler, sikret ved oversigt, skal de eksisterende  

 hastighedstavler med påskrift »20 km/100 m« udskiftes med  

 forbudstavlen B 13, »begrænset hastighed«, med påskrift »30  

 km« og forsynet med undertavlen med teksten »0-100 m«.
Ved gennemgangen bør opmærksomheden være henledt på spørgsmålet om den  

 eksisterende afmærknings effektivitet, hvorunder vejbestyrelsen bør benytte  

 påtaleretten i henhold til eventuelle oversigtsservitutter.
Såfremt det viser  

 sig påkrævet at forbedre sikringsforanstaltningerne ved en overkørsel kan sag  

 herom rejses på sædvanlig måde af vejbestyrelsen, motororganisationerne eller  

 banen over for de i henhold til krydsningslovens § 2 nedsatte amtsudvalg.
 Den omhandlede gennemgang af afmærkningen ved jernbaneoverkørslerne bør  

 foretages så betids, at rekvisitioner på materiel der leveres ved  

 vejdirektoratets foranstaltning, kan indsendes senest 1. april 1962.  

 Rekvisitioner på tavlemateriel til opstilling ved overkørsler, der ikke i  

 forvejen måtte være afmærket på betryggende måde, kan ekspederes forlods,  

 såfremt rekvisitionerne forsynes med påtegning herom.
 Man går ud fra, at banerne og vejbestyrelserne vil drage omsorg for  

 opstilling etc. af afmærkningen, herunder også ved overkørsler for private  

 veje.
 Udgifterne ved afmærkningens gennemførelse.
 § 5.  Udgifterne ved den omhandlede afmærkning med  

 advarselstavler, afstribning og forbudstavler afholdes i overensstemmelse med  

 bekendtgørelsens almindelige regler, jfr. dennes §§ 84 og 86, idet dog  

 anskaffelse og udskiftning af hastighedsbegrænsningstavler i henhold til  

 særlig bevilling vil blive betalt af vejfonden, der også betaler udgifterne  

 ved afmærkningens gennemførelse på private veje.
 Ministeriet for offentlige arbejder, den  

 6. november 1961.
 Kai Lindberg.
/E.
Clausen.
