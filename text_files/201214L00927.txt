Betænkning afgivet af Indfødsretsudvalget den 23. maj 2013 Betænkning over Forslag til lov om indfødsrets meddelelse [af justitsministeren (Morten Bødskov)]:
1. Ændringsforslag Justitsministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 19. april 2013 og var til 1. behandling den 25. april 2013. Lovforslaget blev efter 1. behandling henvist til behandling i Indfødsretsudvalget.
Møder Udvalget har behandlet lovforslaget i 2 møder.
Spørgsmål Udvalget har stillet 3 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af DF og EL) indstiller lovforslaget til vedtagelse med de stillede ændringsforslag.
Venstres medlemmer af udvalget finder det positivt, at der med lovforslaget vil blive tildelt indfødsret til 685 voksne og ca. 380 børn.
V finder det dog stærkt problematisk, at der endnu engang er en statsløs person på lovforslaget, som Politiets Efterretningstjeneste vurderer kan være til fare for rigets sikkerhed.
V undrer sig over, at et flertal i Folketinget ikke anerkender, at det er et problem, at FNs konvention om begrænsning af statsløshed angiveligt tvinger Folketinget til at give statsborgerskab til personer, der kan være potentielle terrorister.
V vil endnu engang opfordre regeringen og justitsministeren til at tage initiativ til at ændre fortolkningen af FNs konvention om begrænsning af statsløshed, så Folketinget i fremtiden kan nægte  eller i det mindste udsætte  tildeling af statsborgerskab i denne type sager uden at komme i konflikt med Danmarks folkeretlige forpligtelser.
V har i udvalgsbehandlingen af lovforslaget spurgt om årsagen til, at antallet af nye danske statsborgere er styrtdykket under den nuværende regering.
Justitsministeriet begrunder bl.a. dette med, at der i Indfødsretskontoret er udført et betydeligt arbejde som led i betjeningen af Statsløsekommissionen ( L 211  svar på spørgsmål 1). V finder ikke dette svar tilfredsstillende og påpeger, at sagsbehandlingstiden for ansøgninger om indfødsret ikke bør blive påvirket af den øvrige arbejdsmængde i Justitsministeriet.
V stemmer for lovforslaget på grund af de mange personer, som vi gerne vil give statsborgerskab.
Det skal ikke komme dem til skade, at der er en person på lovforslaget, som er problematisk.
Et mindretal i udvalget (DF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Dansk Folkepartis medlemmer af udvalget finder det dybt foruroligende, at der er optaget en person på lovforslaget, som PET mistænker for at være »til fare for rigets sikkerhed«.
DF har i forbindelse med udvalgsbehandlingen stillet spørgsmål til justitsministeren og anmodet om teknisk bistand til et ændringsforslag, der kunne give mulighed for at udtage den pågældende person af lovforslaget, således at denne person netop ikke tildeles dansk statsborgerskab.
Denne anmodning om teknisk bistand er blevet afvist af justitsministeren (L 211  svar på spørgsmål 2).
I svaret henviser justitsministeren bl.a. til, at det efter Justitsministeriets opfattelse ikke vil være i overensstemmelse med hverken FNs konvention om begrænsning af statsløshed eller FNs børnekonvention, hvis en person, der er født statsløs i Danmark, og som opfylder konventionernes betingelser, udelukkes fra optagelse på et lovforslag om indfødsrets meddelelse med den begrundelse, at ansøgeren af PET vurderes at kunne være til fare for landets sikkerhed.
Det er klart, at Justitsministeriets vurdering i denne sag bunder i, at disse konventioner for regeringen vejer tungere end PETs anbefalinger.
DF er meget uenig i denne vurdering.
For det første vejer hensynet til Danmarks sikkerhed og danskernes tryghed for DF tungere end de pågældende konventioner, og DF finder det yderst kritisabelt, at Folketinget skal belønne en person, som er til fare for rigets sikkerhed, med et statsborgerskab.
For det andet ville der slet ikke være noget problem, hvis justitsministeren og regeringen fulgte PETs anbefaling.
Tværtimod kompromitterer justitsministeren og regeringen PETs arbejde ved ikke at følge anbefalingen.
For DF er sagen af yderst principiel karakter.
For det første er det Folketinget og Folketinget alene, der ifølge § 44 i Grundloven tildeler statsborgerskab ved lov.
For det andet bør alle oplysninger om personer, der tildeles statsborgerskab, være tilgængelige  heriblandt også navnet på den pågældende statsløse person og den konkrete årsag til, at PET anbefaler, at vedkommende udtages af lovforslaget.
Hvis ikke disse oplysninger er tilgængelige for Folketinget, tildeler vi folketingsmedlemmer statsborgerskab på et uoplyst grundlag, hvilket må være i direkte strid med intentionen i § 44.
 Med andre ord finder DF det stærkt utilfredsstillende, a) at en statsløs, som af PET vurderes til at være til fare for rigets sikkerhed, overhovedet optages på lovforslaget om indfødsrets meddelelse, b) at justitsministeren ikke vil yde teknisk bistand, så DF kan stille et ændringsforslag om udtagelse af personen, og c) at vi folketingsmedlemmer altså skal træffe beslutning om tildeling af statsborgerskab på et uoplyst grundlag.
Et andet mindretal i udvalget (EL) indstiller lovforslaget til vedtagelse med de under nr. 2 og 3 stillede ændringsforslag.
Mindretallet vil stemme imod det under nr. 1 stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af justitsministeren, tiltrådt af et flertal (udvalget med undtagelse af EL):
 1) Nr. 250 og 358 udgår.
[Udtagelse af personer] Af justitsministeren, tiltrådt af udvalget:
 2) Efter nr. 165 indsættes som nyt nummer:
»165 A) Ramsan Dubaiev, Hillerød.« [Optagelse af person] Til § 2 3) Nr. 548 udgår.
[Udtagelse af person] Bemærkninger Til nr. 1 Ansøgerne under nr. 1 er behandlet efter retningslinjerne i cirkulæreskrivelse nr. 61 af 22. september 2008 om naturalisation.
 Ansøgerne foreslås udtaget af lovforslaget, da de pågældende ikke på nuværende tidspunkt opfylder retningslinjerne for naturalisation.
Til nr. 2 Ansøgeren under nr. 2 er behandlet efter retningslinjerne i cirkulæreskrivelse nr. 61 af 22. september 2008 om naturalisation.
Ansøgeren er optaget under lovforslagets § 2 som nummer 548 med betingelse om løsning fra det hidtidige statsborgerskab.
Justitsministeriet har imidlertid konstateret, at der ikke over for ansøgeren kan stilles krav om løsning fra det hidtidige statsborgerskab.
Ansøgeren foreslås på den baggrund udtaget af lovforslagets § 2 og optaget under lovforslagets § 1.
Til nr. 3 Ansøgeren under nr. 3 er behandlet efter retningslinjerne i cirkulæreskrivelse nr. 61 af 22. september 2008 om naturalisation.
 Ansøgeren foreslås udtaget af lovforslagets § 2 og optaget under lovforslagets § 1 som nyt nummer 165 A, da Justitsministeriet har konstateret, at der ikke over for ansøgeren kan stilles krav om løsning fra det hidtidige statsborgerskab.
Lennart Damsbo-Andersen (S) Jens Joel (S) Karen J.
Klint (S) Sophie Hæstorp Andersen (S) Trine Bramsen (S) Zenia Stampe (RV) nfmd.
Liv Holm Andersen (RV) nfmd.
Karina Lorentzen Dehnhardt (SF) Johanne Schmidt-Nielsen (EL) Preben Bang Henriksen (V) Michael Aastrup Jensen (V) Jan E.
Jørgensen (V) Karsten Nonbo (V) Christian Langballe (DF) fmd.
Marie Krarup (DF) Mette Bock (LA) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 211 Bilagsnr.
