Betænkning afgivet af Sundheds- og Ældreudvalget den 22. maj 2018 Betænkning over Forslag til lov om ændring af sundhedsloven og lov om klage- og erstatningsadgang inden for sundhedsvæsenet (Oprettelse af Styrelsen for Patientklager og ændrede registrerings- og gebyrregler for det risikobaserede tilsyn med behandlingssteder) [af sundhedsministeren (Ellen Trane Nørby)]:
1. Udvalgsarbejdet Lovforslaget blev fremsat den 26. april 2018 og var til 1. behandling den 9. maj 2018. Lovforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og sundhedsministeren sendte den 21. marts 2018 dette udkast til udvalget, jf.
SUU alm. del  bilag 264. Den 26. april 2018 sendte sundhedsministeren de indkomne høringssvar og et notat herom til udvalget.
Udtalelse fra sundhedsministeren Af de almindelige bemærkninger til afsnit 2.2.2 til L 233  Forslag til lov om ændring af sundhedsloven og lov om klage- og erstatningsadgang inden for sundhedsvæsenet (Oprettelse af Styrelsen for Patientklager og ændrede registrerings- og gebyrregler for det risikobaserede tilsyn med behandlingssteder)  fremgår, at det foreslås, at interessentskaber, som er ejet af flere sundhedspersoners enkeltmandsvirksomheder, der i forvejen betaler et gebyr for registrering af deres praksis, ikke skal registreres og betale gebyr, forudsat at interessentskabet ikke udfører sundhedsfaglig behandling ud over aktivitet, som foregår i ejerkredsens enkeltmandsvirksomheder.
 Af de specielle bemærkninger til den foreslåede bemyndigelsesbestemmelse (lovforslagets § 1, nr. 3), hvorefter sundhedsministeren kan fastsætte regler om undtagelse til registreringspligten, fremgår ligeledes, at bemyndigelsen vil blive anvendt til at fastsætte regler om, at interessentskaber, som er ejet af flere sundhedspersoners enkeltmandsvirksomheder, der i forvejen betaler et gebyr for registrering af deres praksis, ikke skal registreres og betale gebyr, forudsat at interessentskabet ikke udfører sundhedsfaglig behandling ud over aktivitet, som foregår i ejerkredsens enkeltmandsvirksomheder.
 Sundheds- og Ældreministeriet er efterfølgende blevet opmærksomt på, at det ikke vil være hensigtsmæssigt, såfremt den foreslåede undtagelse for registrering af interessentskaber alene vil gælde interessentskaber, der er ejet af enkeltmandsvirksomheder.
 Det er på denne baggrund min opfattelse, at den foreslåede undtagelse for registrering af interessentskaber skal gælde alle interessentskaber uanset virksomhedsformen i den bagvedliggende ejerkreds.
 Det vil betyde, at den foreslåede bemyndigelse også kan anvendes til, at der fastsættes regler om, at den foreslåede undtagelse for interessentskaber også vil gælde, hvis interessentskabet er ejet af eksempelvis kompagniskaber.
 Der vil fortsat gælde et krav om, at interessentskabet ikke udfører sundhedsfaglig behandling ud over aktivitet, som foregår i ejerkredsens virksomheder.
Spørgsmål Udvalget har stillet 1 spørgsmål til sundhedsministeren til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
 Dansk Folkepartis medlemmer af udvalget glæder sig over, at ministeren sammen med Folketingets Sundheds- og Ældreudvalg fik set nærmere på de uhensigtsmæssigheder, som blev skabt i tilknytning til indførelse af det nye risikobaserede tilsyn i sundhedsvæsenet, hvor der også blev indført gebyr for behandlingssteder i Danmark.
Der er dog ét enkelt område, hvor DF ikke mener at have løst problemet tilstrækkeligt, idet nogle små apoteker, der vaccinerer i et begrænset omfang, vil komme til at betale det samme gebyr som de store apoteker.
Dette spørgsmål har DF derfor rejst over for ministeren, som har lovet at se nærmere på denne problemstilling, således at der i henhold til ministerens svar »fortsat skal være fornuftige rammer for at deltage i vaccinationsopgaver, herunder også mindre filialer tilknyttet et større apotek«.
Der henvises til svar på spm. 1.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Mads Fuglede (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Erik Christensen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Marlene Borst Hansen (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
