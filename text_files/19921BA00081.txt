Nr BSF 81 Forslag til folketingsbeslutning om forbedring af det skattemæssige  

 standardfradrag ved udlejning af sommer- og fritidshuse Fremsat af Ole Donner (FP) Kim Behnke (FP) Kirsten Jacobsen (FP) Pia  

 Kjærsgaard (FP) den 24. marts 1993 Folketinget opfordrer skatteministeren til at tage initiativ til at  

 forbedre det skattemæssige standardfradrag for ejere, der udlejer deres  

 sommer- og fritidshuse, således at de første 20.000 kr. af lejeindtægten i  

 alle tilfælde er skattefri.
 De nødvendige ændringer skal være iværksat, så de får virkning allerede  

 for udlejningsindtægter i sommermånederne 1993.
Bemærkninger til forslaget 1. Formålet med beslutningsforslaget Formålet med beslutningsforslaget er at sikre forbedret skattemæssig  

 behandling af udlejningsindtægter for sommer- og fritidshuse med virkning fra  

 og med sommersæsonen 1993.
Efter forslaget opnås denne forbedring ved, at de første 20.000 kr. af  

 lejeindtægterne gøres skattefri.
Indførelse af et skattefrit bundfradrag vil  

 ikke begrænse den nuværende valgfrihed mellem at benytte reglerne om  

 regnskabsmæssigt opgjort fradrag eller reglerne om det særlige 40  

 pct.-fradrag.
Forslagsstillerne henstiller i denne forbindelse, at det under  

 udvalgsarbejdet overvejes at udvide den eksisterende valgfrihed, således at  

 ejere, der har anvendt det regnskabsmæssigt opgjorte fradrag, efter eget valg  

 kan gå over til 40 pct.-fradraget, jf. nedenfor under bemærkningerne pkt. 2  

 c.
Ligeledes bør det under udvalgsarbejdet undersøges, om det er fornuftigt,  

 at lejernes betaling for el, varme, telefon m.v. medregnes som indtægt for  

 udlejeren, når 40 pct.-fradraget benyttes.
2. Gældende regler Når ejeren af et sommer- eller fritidshus ved siden af sin egen benyttele  

 af huset udlejer dette en del af året, kan der skattemæssigt vælges mellem  

 enten at fratrække regnskabsmæssigt opgjorte udgifter i forbindelse med  

 udlejningen eller at benytte det af ligningsrådet fastsatte 40 pct.-fradrag.
a.
Regnskabsmæssigt opgjort fradrag Ved denne metode er ejeren skattepligtig af udlejningsindtægten som  

 kapitalindkomst oven i den procentuelt beregnede lejeværdi, men kan i samme  

 indkomst foretage fradrag for afsavn af huset, svarende til en forholdsmæssig  

 del af den helårlige lejeværdi.
Derudover kan ejeren fratrække udgift til  

 vedligeholdelse af indbo og inventar og foretage afskrivning heraf efter  

 reglerne for afskrivning på driftsmidler med blandet privat og erhvervsmæssig  

 anvendelse.
 Derudover kan ejeren benytte standardfradrag for hele året, jf.  

 ligningslovens § 15 J, stk. 6, samt fratrække en så stor del af  

 ejendomsskatterne, som forholdsmæssigt svarer til den del af året, hvor  

 udlejning har fundet sted (men dog mindst skal udgøre 10 pct. af den samlede  

 ejendomsskat).
 Størrelsen af fradraget for udgifter til vedligeholdelsen og afskrivning  

 på indbo m.v. beregnes forholdsmæssigt efter udlejningens varighed i forhold  

 til den totale benyttelse af huset i indkomståret.
 Udgifter, der direkte er foranlediget af udlejningen, f.eks. udgifter til  

 annoncering, til udlejningsbureau, og til vand, el, gas, varme, telefon m.v.  

 i udlejningsperioden, kan fratrækkes.
 Samtlige fradrag sker i kapitalindkomsten.
b. 40 pct.-fradraget Dette fradrag beregnes som 40 pct. af lejeindtægten, herunder eventuel  

 særskilt betaling for f.eks. el, gas, varme, telefon el.lign.
Den del af  

 lejerens betaling, der tilkommer et udlejningsbureau som indtægt, medregnes  

 ikke til udlejerens indtægt og medtages heller ikke ved beregningen af 40  

 pct.-fradraget.
 Fradraget skal dække samtlige de udgifter, der er forbundet med  

 udlejningen, herunder således også vedligeholdelse og afskrivning på indbo og  

 inventar samt fradrag eller afskrivning på eventuelle tilslutningsafgifter,  

 og tillige modsvare egen lejeværdi i udlejningsperioden, således at der på  

 indtægtssiden ikke tillades nogen nedsættelse af den helårlige procentuelt  

 beregnede lejeværdi.
 Også når 40 pct.-fradraget benyttes, kan ejeren benytte standardfradrag og  

 fratrække en til udlejningen svarende del af ejendomsskatterne.
c.
Valget mellem fradragsmetoderne Sommer- og fritidshusejere, der har benyttet regnskabsmæssigt opgjort  

 fradrag ved udlejning, kan ikke for indkomståret 1992 og heller ikke senere  

 gå over til 40 pct.-fradraget.
Derimod kan ejere, der tidligere har benytte  

 40 pct.-fradraget, altid senere gå over til det regnskabsmæssige fradrag.
 Sommer- og fritidshusejere, der for første gang i 1992 har udlejet deres  

 hus, skal ved selvangivelsen for 1992 vælge mellem de to former for fradrag.
d.
Sommerhuse, der udelukkende udlejes Sommer- og fritidshuse, der udelukkende udlejes, behandles skattemæssigt  

 på samme måde som udlejningsejendomme, og såvel indtægter som udgifter indgår  

 i opgørelsen af den personlige indkomst.
3. Virkningerne af forslaget Vedtages forslaget, vil det føre til en ikke ubetydelig fremgang i  

 udlejningen af sommerhuse.
En undersøgelse, der for tre år siden blev  

 gennemført af Turismens Fællesråd, viste, at antallet af huse til udlejning  

 vil blive fordoblet, hvis de første 20.000 kr. af lejeindtægten gøres  

 skattefri.
De udlejningsbureauer, der har specialiseret sig i sommerhusudlejning, har  

 i flere sammenhænge peget på, at et standardsommerhus, der udlejes i ti uger  

 årligt, giver en samlet omsætning på omkring 90.000 kr.
Omsætningen fordeler  

 sig på lejeindtægt såvel som lejernes dagligvareforbrug m.v. i lejeperioden.
Forslagsstillerne mener, at de provenumæssige virkninger af dette forslag  

 vil være positive.
Det provenutab, der er den umiddelbare følge af  

 indførelsen af et skattefrit bundfradrag på 20.000 kr., mere end opvejes af  

 de øgede skattepligtige indtægter, der fremkommer, dels som virkning af en  

 øget udlejningsfrekvens, dels ved indtjeningsfremgang i detailhandelen, i  

 restaurationsbranchen og i servicefagene i sommerhusområder.
 Der er samtidig i betydelig grad tale om valutaindtægter, hvilket må anses  

 som en yderligere fordel.
 Forslagsstillerne er opmærksomme på, at turistministeren til  

 Jyllands-Posten den 17. februar 1993 har udtalt sig således:
»Et større fradrag vil give et klart overskud for det danske samfund,  

 fordi det vil øge indtægterne på turismen.
Desuden synes jeg, at de  

 sommerhusejere, som lejer ud, får en lidt for hård behandling af  

 skattevæsenet.
Der kan være ganske store vedligeholdelsesudgifter forbundet  

 med at leje et sommerhus ud.« Forslagsstillerne deler ministerens opfattelse, men finder ikke, at det er  

 tilstrækkeligt at udtrykke sympati for forbedrede skatteregler eller at  

 påbegynde undersøgelser om emnet.
Emnet er velkendt og nøje belyst, og det er  

 vigtigt for de erhverv, der er knyttet til turismen, at man opsamler  

 fordelene af den aktuelle vækst i turismen.
 Forslagsstillerne opfordrer derfor til, at Folketinget fremskynder  

 behandlingen af dette forslag og vedtager det, således at de forbedrede  

 regler kan få betydning allerede for sommersæsonen 1993. Det vil være en  

 fremstrakt hånd til turisterhvervene.
