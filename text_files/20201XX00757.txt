Skriftlig fremsættelse (24. februar 2021) Social- og ældreministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om social service (Justering af huslejetilskud til udslusningsboliger) (Lovforslag nr.
L 169) Lovforslaget indeholder en ændring til § 163 a i lov om social service (herefter serviceloven) i form af et nyt stk. 2.
Der blev med indførelsen af udslusningsboliger og muligheden for et huslejetilskud i serviceloven i 2005 ikke tilvejebragt den nødvendige lovhjemmel til at sikre, at et huslejetilskud til en udslusningsbolig ikke fradrages borgerens forsørgelsesydelser eller andre indkomstafhængige offentlige ydelser.
Det har medført, at ordningen ikke bruges i det omfang, det var tiltænkt ved indførelsen.
Med lovforslaget vil der blive sikret lovhjemmel til, at et huslejetilskud efter § 163 a i serviceloven til en udslusningsbolig efter § 63 i lov om almene boliger ikke fradrages borgerens forsørgelsesydelser eller andre indkomstafhængige offentlige ydelser.
Dette understøtter hensigten med huslejetilskuddet til udslusningsboliger, da det blev indført.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
