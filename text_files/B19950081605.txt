 Den 18. august 1995 er i Nuuk/Godthåb undertegnet en aftale i henhold til  

 artikel 24 i den mellem den danske regering og Grønlands landsstyre indgåede  

 aftale af 18. oktober 1979 til undgåelse af dobbeltbeskatning m.v., jf.  

 bekendtgørelse nr. 475 af 21. november 1979.
 Aftalen har følgende ordlyd:
Aftale vedr. art. 15, indgået i henhold til artikel 24 i den mellem den danske  

 regering og det grønlandske landsstyre indgåede aftale af 18. oktober 1979  

 til undgåelse af dobbeltbeskatning for så vidt angår indkomst- og formueskat  

 samt om bistand i skattesager.
 Den danske regering og Grønlands landsstyre er, foranlediget af ønsket om  

 at finde en hensigtsmæssig afgørelse på visse beskatningskonflikter, blevet  

 enige om følgende:
 Ydelser i form af bonus, løn under ferie, ventepenge/rådighedsløn,  

 gratiale, engangsvederlag, erstatning for uberettiget afskedigelse o. lign.  

 skal anses for omfattet af artikel 15.
 Med de undtagelser, som fremgår af artikel 15, kan sådanne ydelser, uanset  

 udbetalingstidspunkt eller retserhvervelsestidspunkt, beskattes i den del af  

 riget, hvor arbejdet er udført.
 Kan denne del af riget på grund af sin lovgivning ikke gennemføre  

 beskatningen, kan den anden del af riget beskatte ydelsen.
Ovennævnte indebærer, at gage, løn og andet lignende vederlag, som kommer  

 til udbetaling efter fraflytning fra den del af riget, hvor arbejdet er  

 udført, kan beskattes i denne del af riget.
Det er uden betydning, om  

 arbejdstageren har været fuldt eller begrænset skattepligtig i den del af  

 riget, hvor arbejdet er udført.
 Aftalen omfatter ikke sygedagpenge, kursusgodtgørelse,  

 arbejdsløshedsunderstøttelse, tabt arbejdsfortjeneste, orlovsydelser til  

 uddannelse, sabbat eller børnepasning, pensioner m.m.
 I tilfælde, hvor der opstår tvivl om fortolkningen af nærværende aftale,  

 skal Skatteministeriet og Skattedirektoratet træde i kontakt med hinanden med  

 henblik på at løse det konkrete tilfælde.
 Nærværende aftale har virkning fra og med 1. januar 1996.
