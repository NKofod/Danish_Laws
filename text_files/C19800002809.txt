 I medfør af lov nr. 541 af 28.december 1979 om grundskyld til staten af  

 landbrugsejendomme svares der i 1980 en grundskyld på 7 promille af den  

 grundværdi med fradrag for forbedringer, der er ansat for ejendommen ved 16.  

 alm. vurdering eller en senere omvurdering inden 1980. Til gennemførelse af  

 den nævnte lov gives i henhold til ministeriet for skatter og afgifters  

 bekendtgørelse nr. 40 af 8. februar 1980 følgende anvisninger, der er  

 tiltrådt af ligningsrådet.
I.
Afgiftspligtige ejendomme 1. Grundskylden pålignes de ejendomme, som  

 vurderingsrådet i henhold til vurderingslovens § 33, stk. 1, ved den  

 pågældende sidst foretagne vurdering helt eller delvis har anset for benyttet  

 til landbrug.
Bestemmende for om en ejendom, bebygget eller ubebygget, falder ind under  

 vurderingslovens § 33, stk. 1 som landbrugsejendom, er ejendommens faktiske  

 benyttelse.
Det er således ikke afgørende, om ejendommen i matriklen er  

 noteret som landbrug.
Det er endvidere uden betydning, om den ansatte  

 grundværdi pr. arealenhed er højere/lavere end anvendelsen til de pågældende formål normalt betinger i området, f.eks. som følge af at der ved  

 ansættelsen er givet tillæg i værdien for forekomster i jorden,  

 herlighedsværdi eller anden beliggenhedsværdi, eller er givet nedslag for  

 pumpebidrag, gener fra højspændingsmaster m.v.
Der må først og fremmest tages hensyn til, om jorden faktisk benyttes til  

 produktion af afgrøder, herunder græsning.
Grund, gårdsplads og have til  

 landbrugsejendomme, anses som landbrugsmæssigt benyttede arealer, når den  

 pågældende beboelse kan betragtes som stuehus for ejendommen.
Under § 33,  

 stk. 1 henregnes også de under landbrug værende ubenyttede arealer, f.eks.  

 hede- og klitarealer.
Endvidere medtages de under landbrugsejendomme til  

 juletræsdyrkning benyttede arealer, ligesom mindre skov- og plantagearealer,  

 der indgår som et naturligt led i en landbrugsejendoms drift, anses for  

 benyttet til landbrugsmæssige formål.
Inden for begrebet landbrugsejendom  

 falder tillige visse specialiserede landbrugsejendomme, såsom hønserier,  

 anderier, hestestutterier og fællesstalde.
 Uden for begrebet landbrugsejendom i § 33, stk. 1, falder derimod skove og  

 plantager, herunder egentlige skov- og plantagearealer under  

 landbrugsejendomme.
 Jagtarealer og arealer, der anvendes til camping-, parkerings- og  

 udstillingsplads o.l., samt arealer der anvendes til rekreative formål,  

 falder udenfor begrebet landbrugsejendom i § 33, stk. 1. Arealer, der  

 henligger ubenyttede uden at være knyttet til landbrug, f.eks. hede- og  

 klitarealer, falder ligeledes uden for § 33, stk. 1.
 Uden for § 33, stk. 1, falder endvidere arealer, der er inddraget til  

 erhvervsmæssig udvinding af forekomster i jorden f.eks. brunkuls-, grus-,  

 kridt-, ler- og mergellejer m.v. samt en række ejendomskategorier, der vel  

 har en vis tilknytning til landbrug, men for hvilke afgrødeproduktionen er  

 uden betydning for ejendommens anvendelse, f.eks. silopakhuse, korntørrerier,  

 maskinstationer, rideskoler, pelsdyrfarme og dambrug.
Den anførte afgræsning kan ikke betragtes som udtømmende.
Tvivlsspørgsmål  

 forelægges statsskattedirektoratet.
 2. De landbrugsejendomme, der helt eller delvis er  

 fritaget for at svare kommunal grundskyld i medfør af § 7 i lov om beskatning  

 til kommunerne af faste ejendomme, er i samme omfang fritaget for at svare  

 grundskyld til staten.
 I det omfang de i § 6B i lov om beskatning til kommunerne af faste  

 ejendomme anførte betingelser er opfyldt, er ejendomme, der på tidspunktet  

 for ikrafttrædelsen af lov om frigørelsesafgift m.v. af fast ejendom  

 omfattedes af bestemmelsen i vurderingslovens § 14, stk. 7, fritaget for at  

 svare grundskyld til staten af den del af ejendommens grundværdi, der svarer  

 til det i samme bestemmelse nævnte differencebeløb.
II.
Opgørelsen af afgiftsgrundlaget 3. Grundskylden til staten beregnes af ejendommens  

 grundværdi efter fradrag for forbedringer, således som disse beløb er ansat  

 for ejendommen ved 16. alm. vurdering eller en senere årsomvurdering inden  

 1980, det vil sige årsomvurderingen pr. 1. april 1978 og 1. april 1979 samt  

 de vurderinger i henhold til vurderingslovens § 4 og 4A, der indgår i disse  

 vurderinger.
 4. Benyttes ejendommen udelukkende til landbrug eller  

 er benyttelsen til andet formål end landbrug ikke af væsentligt omfang, er  

 ejendommen afgiftspligtig i sin helhed.
 Er benyttelsen til andet end landbrug derimod af væsentligt omfang, er det  

 efter lovens § 5 alene den del af den ansatte grundværdi og fradrag for  

 forbedringer, der kan henføres til den landbrugsmæssige benyttelse, der  

 danner grundlag for beregningen af grundskylden.
 Afgørelsen af, om ejendommen udover den landbrugsmæssige benyttelse i  

 væsentligt omfang benyttes til andet end landbrug beror på et skøn baseret på  

 oplysninger om ejendommens forhold og karakter som landbrugsejendom fra  

 ejendomsstamregistret, fra andre registre samt ud fra vurderingsrådets eget  

 kendskab til ejendommen, eventuelt indhentet ved en besigtigelse.
 En ejendom anses dog altid i væsentligt omfang for benyttet til andet  

 formål end landbrug, hvis mindst 20 pct. af grundværdien kan henføres til den  

 ikke landbrugsmæssigt benyttede del af ejendommen.
 5. Den benyttelse af arealerne, der skal lægges til  

 grund ved en eventuel fordeling af grundværdien, er den ved 16. alm.  

 vurdering eller en senere årsomvurdering inden 1980 foreliggende benyttelse.  

 Har vurderingsrådet kendskab til, at ejendommen efter vurderingen har ændret  

 benyttelse eller ejeren over for vurderingsrådet godtgør dette, lægges denne  

 ændrede benyttelse til grund for fordelingen.
 Arealerne tillægges ved fordelingen den værdi, som de indgår med i  

 ejendommens grundværdi ved 16. alm. vurdering, omvurderingen pr. 1. april  

 1978 eller omvurderingen pr. 1. april 1979, uanset om de ved en vurdering i  

 henhold til vurderingslovens § 4 eller § 4A, er tillagt en højere eller  

 lavere værdi end ved de nævnte vurderinger.
 6. Såfremt ændringen i benyttelsen i forhold til  

 benyttelsen ved de nævnte vurderinger har fundet sted forud for skatteåret,  

 det vil sige forud for kalenderåret 1980, får ændringen i benyttelsen  

 virkning for afgiftspligten for hele skatteåret 1980.
 Har ændringen i benyttelsen først fundet sted i 1980 tillægges  

 benyttelsesændringen afgiftspligtig virkning fra udgangen af det kvartal,  

 hvori benyttelsesændringen har fundet sted.
7. Godtgør ejeren efter afslutningen af arbejdet med  

 udfindelsen af de afgiftspligtige ejendomme og de afgiftspligtige beløb, at  

 ejendommen har ændret benyttelse efter de nævnte vurderinger, skal  

 vurderingsrådet, i det omfang rådet ikke allerede har taget hensyn hertil,  

 foretage en ny fordeling af grundværdien på den landbrugsmæssigt benyttede  

 del og den til andet formål benyttede del af ejendommen.
Den ændrede  

 benyttelse tillægges afgiftspligtig virkning efter tidspunktet for  

 benyttelsesændringen som ovenfor anført.
III.
Klage over vurderingsrådets afgørelse 8. Ejeren eller den bruger, der ifølge lov eller  

 kontrakt er forpligtet til at udrede skatterne af ejendommen, kan klage over  

 den afgørelse, som vurderingsrådet træffer vedrørende fordeling af  

 grundværdien og af fradraget for forbedringer, jfr. ovenfor under afsnit II.
Ovennævnte kan ligeledes klage over vurderingsrådets afgørelse vedrørende  

 eventuelt ophør af pligten til at betale grundskyld, jfr. ovenfor under punkt  

 II.
I øvrigt gælder for klager de almindelige regler i vurderingslovens  

 afsnit G.
Klagefristen er 4 uger fra datoen for meddelelsen af den pålignede  

 grundskyld.
 Skyldrådets afgørelser kan påklages efter reglerne i skattestyrelseslovens  

 kapitel 4.
IV.
Den praktiske fremgangsmåde 9. De kommunale edb-centraler medvirker ved  

 udsøgningen af de ejendomme, der af vurderingsrådet i henhold til § 33, stk.  

 1, er anset for at være benyttet til landbrug samt ved udskrivning af  

 basiskort.
 Basiskortene, der er vurderingsrådenes arbejdsgrundlag, udskrives med det  

 samme indhold som ved de almindelige vurderinger og årsomvurderingerne.
10. Vurderingsformanden undersøger i samarbejde med  

 vurderingssekretariatet, om de maskinelt udsøgte ejendomme faktisk benyttes  

 til landbrug efter de retningslinier, der er anført under I.
Såfremt dette  

 ikke er tilfældet, anføres på basiskortet: "udgår". Ligger  

 tidspunktet for benyttelsesændringen efter 1. januar 1980 anføres tillige det  

 kvartal i hvilket ejendommen har skiftet anvendelse.
 For de øvrige udsøgte ejendomme anvendes følgende fremgangsmåde:
 Benyttes ejendommen i sin helhed eller i det væsentlige til landbrug,  

 anføres på basiskortet: "fuld afgiftspligtig".
Benyttes ejendommen udover den landbrugsmæssige benyttelse i væsentligt  

 omfang til andet formål, anfører vurderingsrådet på basiskortet den del af  

 grundværdien og fradraget for forbedringer, der kan henføres til dette andet  

 formål.
Hvis den til grund for fordelingen liggende benyttelse først er  

 iværksat efter 1. januar 1980, anføres tillige det kvartal, i hvilket  

 ejendommen er undergivet benyttelsesændringer.
 Basiskortet skal dateres og underskrives af alle vurderingsrådets  

 medlemmer.
 Vurderingsrådenes arbejde med udfindelsen af den grundværdi, der skal  

 danne grundlaget for beregningen af grundskylden, indledes med afholdelsen af  

 et orienterende møde med deltagelse af vurderingsformændene,  

 vurderingsmændene og vurderingssekretariaterne.
 Når vurderingsrådenes arbejde er tilendebragt, afleveres samtlige  

 basiskort til vurderingssekretariatet.
 11. Formen og tidspunktet for vurderingssekretariatets  

 indberetning til edb-centralen vil senere blive meddelt ved en  

 cirkulæreskrivelse fra statsskattedirektoratet.
 12. Senest 1. maj 1980 udsender  

 statsskattedirektoratet meddelelse til ejer om den pålignede grundskyld,  

 indeholdende vurderingsrådets fastsættelse og værdispecifikation af  

 beregningsgrundlaget, som nævnt i afsnit II ovenfor.
Endvidere indeholder meddelelsen oplysning om ejerens adgang til at begære  

 foretaget en fordeling af grundværdien og fradraget for forbedringer, såfremt  

 ejendommen udover den landbrugsmæssige benyttelse i væsentligt omfang  

 benyttes til andet formål eller - såfremt den i skatteåret 1980 ændrer  

 anvendelse i væsentligt omfang.
Meddelelsen indeholder tillige oplysning om,  

 fra hvilket tidspunkt en ændring af afgiftsgrundlaget kan tillægges virkning,  

 jfr. § 2.
 Meddelelsen indeholder endelig oplysning om, hvortil klage over  

 vurderingsrådets afgørelser kan indgives samt om klagefristen.
