Nr LSF 229 Forslag til Lov om ophævelse af lov om Grønlands geologiske undersøgelse Fremsat af miljø- og energiministeren (Svend Auken) den 19. april 1995 Vedtaget ved tredjebehandling den 19. maj 1995 Lov nr. 408 af 14/06/1995 § 1 Lov nr. 238 af 14. juni 1965 om Grønlands geologiske undersøgelse ophæves.
§ 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 Lov nr. 238 af 14. juni 1965 om Grønlands geologiske undersøgelse ophæves.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Som følge af sammenlægningen af Miljø- og Energiministeriet er det nye  

 ministeriums opgaver og arbejdsfordeling blevet gennemgået.
Det er herefter  

 fundet hensigtsmæssigt, at sammenlægge henholdsvis Grønlands Geologiske  

 Undersøgelse og Danmarks Geologiske Undersøgelse samt Grønlands  

 Miljøundersøgelser og Danmarks Miljøundersøgelser.
Dette var også forudset i statsministerens aftale af 14. november 1994 med  

 landsstyreformanden.
Det fremgår således bl.a. af aftalen, at Grønlands  

 Geologiske Undersøgelse og Grønlands Miljøundersøgelser »overvejes  

 sammenlagt med de tilsvarende danske institutioner som led i organiseringen  

 af det nye Miljø- og Energiministerium«.
 En sammenlægning af Grønlands Miljøundersøgelser og Danmarks  

 Miljøundersøgelser kræver ingen lovændring, idet Grønlands Miljøundersøgelser  

 er administrativt oprettet, og derfor også kan nedlægges administrativt.
 Grønlands Geologiske Undersøgelse blev derimod oprettet ved lov i 1965 (FT  

 1964/65, sp. 5796) og skal derfor også nedlægges ved lov.
Formålet med sammenlægningen af institutionerne er først og fremmest, at  

 de sammenlagte institutioner vil kunne opnå et højere forskningsniveau med en  

 større faglig bredde og ekspertise.
Institutionerne vil herved kunne yde en  

 højere faglig service til både Danmark og Grønland.
 Ved statsministerens aftale af 14. november 1994 med landsstyreformanden  

 er det sikret, at hjemmestyrets råstofkontor har mulighed for vederlagsfrit  

 at kunne trække oplysninger og data i forbindelse med projekter, der  

 relaterer sig til det grønlandske råstofområde fra samtlige institutioner  

 under Miljø- og Energiministeriet.
 Det fremgår herudover af aftalen, at den danske regering fastholder det  

 høje niveau for forskning, dataoparbejdning og analyse, der er etableret i  

 forhold til Grønland i de institutioner, der hidtil har været tilknyttet  

 Råstofforvaltningen.
 Fællesrådet vedrørende Mineralske Råstoffer i Grønland er orienteret om  

 den eventuelle sammenlægning af forskningsinstitutionerne.
 Lovforslaget har været forelagt Grønlands Hjemmestyre, som har givet sin  

 tilslutning til forslaget.
 Det samlede regelgrundlag for Miljø- og Energiministeriets  

 sektorforskningsinstitutioner vil indgå i opfølgningen af den kommende lov om  

 sektorforskningsinstitutioner.
 Den nye samlede institution vil bære navnet »Danmarks og Grønlands  

 Geologiske Undersøgelse«.
 Med hensyn til videreførelsen af arbejdet vedrørende Grønland i de  

 sammenlagte institutioner vil det fortsat fremgå af de årlige bevillingslove,  

 hvilke ressourcer, der afsættes og anvendes hertil, medmindre der aftales  

 ændringer af den gældende råstofforordning i forhold til Grønlands  

 Hjemmestyre.
Økonomiske og administrative konsekvenser Sammenlægningen forventes ikke at indebære udgiftsmæssige eller  

 administrative konsekvenser.
Der er dog endnu ikke taget stilling til den fremtidige lokalisering af  

 institutionerne.
Skulle der komme udgifter som følge af en evt.  

 sammenflytning, vil disse blive forelagt Finansudvalget ved aktstykke eller  

 forslag til finanslov.
Miljø- og erhvervsmæssige konsekvenser Lovforslaget har ingen miljømæssige eller erhvervsøkonomiske konsekvenser.  

 Lovforslaget har ingen EU-retlige aspekter.
