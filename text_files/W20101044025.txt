Ankestyrelsens principafgørelse 88-10 om mellemkommunal refusion - boformer - eget hjem - hjælpebehov - praktisk pædagogisk hjælp - flytning Resume:
 Tilflytningskommunens bevilling af praktisk pædagogisk hjælp, hjælpemidler og boligændring til en familie i eget hjem med et svært handicappet barn betød ikke, at fraflytningskommunen havde pligt til at yde refusion for udgifter vedrørende barnet.
Hjælpen var ikke af et sådant omfang, at flytningen til ny selvstændig bolig trådte i stedet for eller kunne sidestilles med ophold i en boform.
Der blev lagt vægt på, at der ikke var tale om så omfattende hjælpeforanstaltninger ved tilknyttet personale, som normalt karakteriserer et botilbud.
 Familien var bevilget praktisk og pædagogisk støtte i 30 timer månedlig, handicapbil og mindre hjælpemidler samt boligændringer i form af loftslift og ændringer af badeværelse.
 Det kunne ikke tillægges afgørende vægt, at fraflytningskommunen havde medvirket til flytningen ved at hjælpe med at finde boligen i den nye kommune, og ved at bevilge boligindskud og husleje for første måned i den nye bolig.
 Kassation:
Principafgørelsen er afløst af en nyere afgørelse Kassationsdato:
03-01-2012 Love:
Lov om retssikkerhed og administration på det sociale område - lovbekendtgørelse nr. 1203 af 10. december 2009 - § 9c, stk. 2 Note:
Afløst af 25-12 Afgørelse:
Afgørelse i sag om refusion af udgifter vedr.
NN.
 Ankestyrelsen har i møde truffet afgørelse i sag om, hvilke boformer der kan ydes refusion til.
Resultatet er  A Kommune har ikke ret til refusion af udgifter vedrørende NN.
 Vi er således kommet til samme resultat som Det Sociale Nævn i Statsforvaltningen YY.
Begrundelsen for afgørelsen En opholdskommune har ret til refusion, hvis en tidligere kommune eller anden offentlig myndighed medvirker til, at personen får ophold i en bolig eller boform, der træder i stedet for eller kan sidestilles med boformer mv. til personer med betydelig nedsat fysisk eller psykisk funktionsevne efter servicelovens §§ 107-10 eller plejehjem efter § 192.
 Vi finder ikke, at NN er flyttet til en bolig, som træder i stedet for og kan sidestilles med en boform til personer med betydelig nedsat fysisk eller psykisk funktionsevne.
 Vi har lagt vægt på, at der ikke er ydet støtte- og hjælpeforanstaltninger i form af praktisk hjælp og støtte og særlige plejeforanstaltninger ved tilknyttet personale af en karakter og i et omfang, som normalt karakteriserer et botilbud eller en boform.
Vi er opmærksom på, at A Kommune har bevilget en række hjælpemidler samt boligindretning og praktisk, pædagogisk støtte i hjemmet.
Vi finder dog ikke, at denne hjælp har en sådan karakter og et omfang, som gør, at boligen kan sidestilles med et botilbud.
Vi skal bemærke, at vi finder, at B Kommune har medvirket til, at NN har fået ophold i A kommune.
Vi har herved lagt vægt på, at B Kommune har bevilget boligindskud og husleje til første måned i den nye bolig, samt at personale i B Kommune har ydet støtte til flytningen.
 B Kommunes medvirken bevirker dog ikke, at kommunen kan pålægges refusion til A Kommune.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 18. marts 2009  Klagen til Ankestyrelsen af 14. april 2009  Nævnets genvurdering Sagsfremstilling NN er et svært handicappet barn.
Hans familie har ønsket at flytte til en større lejlighed, og B Kommune har i den forbindelse ydet støtte til at finde en ny lejlighed.
Familien afslog den først tilbudte lejlighed, men har sagt ja til en lejlighed i A Kommune, som personale på NNs dagtilbud har været familien behjælpelig med at finde.
 B Kommune har i den forbindelse ydet boligindskud og husleje for den første måned.
A Kommune har efterfølgende blandt andet bevilget merudgifter, handicapbil og boligindretning med et beløb på over 100.000 kr.
Der er videre ydet 30 timers praktisk, pædagogisk støtte i hjemmet månedlig samt 90 døgns aflastning årligt.
 B Kommune har afslået at yde refusion til A Kommune for udgifter vedrørende NN.
Det sociale nævn har stadfæstet B Kommunes afslag på refusion.
Afgørelsen er begrundet med, at flytningen er sket til en almindelig udlejningsbolig, ikke til en boform.
