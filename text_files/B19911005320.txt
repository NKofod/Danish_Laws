(Teknisk forskrift 1.3.01-1) I medfør af § 36 i Industri- og Handelsstyrelsens bekendtgørelse nr. 169  

 af 19. marts 1991 om akkreditering af laboratorier til teknisk prøvning og  

 godkendelse af laboratoriers virksomhed i henhold til OECD's regler for god  

 laboratoriepraksis, § 27 i Industri- og Handelsstyrelsens bekendtgørelse nr.  

 168 af 19. marts 1991 om akkreditering af selskaber mv. til certificering af  

 personer, produkter og systemer samt § 27 i Industri- og Handelsstyrelsens  

 bekendtgørelse nr. 170 af 19. marts 1991 om akkreditering af selskaber mv.  

 til inspektion fastsættes:
 1. Et akkrediteret laboratorium eller selskab mv. skal  

 benytte Dansk Akkrediterings Ordnings logo samt registreringsnummer eller  

 ordlyden »Akkrediteret under Dansk Akkrediterings Ordning,  

 registreringsnummer ...« på alle dokumenter som certifikater, rapporter,  

 attester mv., når hele dokumentets indhold eller dele deraf jf. dog 1.1,  

 vedrører aktiviteter i forbindelse med det akkrediteringsområde, der er  

 omfattet af registreringsnummeret.
 1.1 I dokumenter i henhold til punkt 1, hvor kun dele af indholdet  

 vedrører akkrediteringsaktiviteter, skal det klart fremgå af teksten, hvilken  

 dele af indholdet, der ligger udenfor akkrediteringen.
 2. Logoet skal gengives identisk med medfølgende  

 oplæg, eller op- eller nedfotograferet.
 3. Logoet skal være ensfarvet, herunder hvidt eller  

 sort.
 På oplæg til logo er der anført, hvilken rød farve Industri- og  

 Handelsstyrelsen benytter til logoet.
 4. Logoet må kun anvendes sammen med det akkrediterede  

 selskabs eget logo eller navn og ikke mere fremtrædende end disse.
 5. Logoet skal altid være ledsaget af eller være  

 anbragt sammen med akkrediteringens registreringsnummer.
6. Logoet må anvendes i brevhoveder, når hele brevets  

 indhold eller dele deraf vedrører det akkrediteringsområde, som er dækket af  

 registreringsnummeret.
Når kun dele af indholdet er omfattet af  

 akkrediteringen, skal det klart fremgå af teksten, hvilke dele af indholdet,  

 der ligger udenfor akkrediteringen.
 7. Et akkrediteret selskab må ikke ved reklamering  

 eller anden omtale af sine aktiviteter henvise til akkrediteringen på en  

 sådan måde, at det leder til misforståelser af, hvad akkrediteringen dækker  

 eller bringer akkrediteringsordningen som sådan i miskredit.
 8. Logoet må ikke anvendes på en sådan måde, at det  

 giver indtryk af, at Industri- og Handelsstyrelsen har godkendt noget produkt  

 eller service udført af licenshaveren til certifikater eller har godkendt  

 indholdet i certifikater, rapporter mv. udstedt af det akkrediterede selskab  

 eller akkrediterede laboratorier.
 9. Logoet må ikke anbringes på prøvningsemner,  

 produkter mv. eller dertil hørende dokumenter, der ikke er omfattet af punkt  

 1.
 10. Ønskes logoet anvendt andre steder end på  

 dokumenter, skal Industri- og Handelsstyrelsen godkende dette.
 11. Al brug af logoet skal omgående ophøre, når  

 akkrediteringen er ophørt.
