 Virksomheder, der ydede bidrag til byggeri af et kunstmuseum kunne  

 fratrække disse bidrag ved indkomstopgørelsen under forudsætning af, at de  

 virksomheder der opnåede ret til rumreklamer ikke ydede større bidrag end  

 nogle nærmere fastsatte mindstepriser.
 Sponsor- og reklameudgifter.
 Ligningsrådet blev anmodet om forhåndsbesked om følgende:
Vil erhvervsvirksomheder, der yder bidrag til byggeriet af et kunstmuseum,  

 kunne fratrække disse bidrag ved indkomstopgørelsen? Omstændighederne var:
Den selvejende institution I havde til formål at drive museum fra en  

 ejendom man ejede.
Museets formål var at indsamle, udstille og bevare  

 fortrinsvis dansk kunst, kunsthåndværk og kunstindustri samt at arrangere  

 skiftende udstillinger af kunstnerisk karakter.
 På ejendommen skulle opføres en bygning på 3000 m2.
En del af byggeriet var finansieret med et af kommunen ydet tilskud.
Med  

 henblik på helt at færdiggøre byggeriet skulle der bruges yderligere midler.
 Disse beløb påtænkes fremskaffet dels ved bidrag i henhold til  

 ligningslovens § 8 A, efter hvilken bestemmelse I var godkendt, dels ved  

 bidrag fra erhvervsvirksomheder (sponsorer).
 De virksomheder, der yder bidrag vil afhængig af bidragets størrelse være  

 berettiget til reklame efter følgende retningslinier:
A.
KATALOG-REKLAMER.
 Umiddelbart efter museets åbning udgives en publikation til beskrivelse af  

 byggeriet og dets forløb samt fortegnelse over alle bidragsydere.  

 Publikationen udsendes bl.a. til den samlede dags~ og fagpresse samt salg fra  

 museets kiosk (bl.a. til landets biblioteker). Katalog-reklamer tilbydes på  

 to måder:
 1) »Firmanavn på side«.
Sponsoren får sit firmanavn præsenteret som en linie nederst på en side i  

 en speciel, iøjnefaldende typografi.
Denne annoncetype henvender sig specielt  

 til virksomheder, som gerne vil støtte sagen, men ikke har et særlig stort  

 reklamebudget.
Der kan sælges 100 annoncer a kr. 5.000 (inkl. moms).
 2) »Helsidesannoncer«.
Sponsoren får stillet en hel annonceside til rådighed.
Sponsoren leverer  

 selv tekst- og illustrationsmateriale, som bearbejdes af katalogets grafiske  

 tilrettelægger.
Der kan sælges 10 annoncer a kr. 10.000 (inkl. moms).
B.
RUMREKLAMER.
For sponsorbidrag af et vist omfang tilbydes fire forskellige former for  

 skiltning.
De opgivne priser er mindstepriser, som også omfatter skiltets  

 udformning og opsætning.
 1) »Vejviser-skilte«.
I museets gennemgående udstillingsgade opstilles et antal vejvisere, som  

 oplyser om rumbetegnelse og anvendelse.
På skiltets stamme opsættes et antal  

 sponsorskilte i forskellige farver med angivelse af firmanavn og eventuelt  

 logo (format ca. 8 x 40 cm.). Kontrakt-periode: 5 år.
Der kan sælges ca. 40  

 skilte.
Mindstepris pr. stk. kr. 15.000, (inkl. moms).
 2) »Sponsor-stiger«.
I museets foyer og den gennemgående museumsgade opstilles i alt 3  

 »sponsor-stiger«.
Stigens »trin« er et antal  

 sponsorskilte i forskellige farver med angivelse af firmanavn og eventuelt  

 logo samt ydelsens art (format ca. 10 x 50 cm.). Kontraktperiode: 5 år.
Der  

 kan sælges ca. 30 skilte.
Mindstepris pr. stk. kr. 25.000.
 3) »Fliseplade«.
Metalplade med indgraveret firmanavn og eventuelt logo samt angivelse af  

 ydelsens art nedstøbes i gulvflise i museets foyer eller udstillingsrum.  

 Pladens format: ca. 20 x 30 cm.
Kontraktperiode: uden begrænsning.
Der kan  

 sælges op til 50 skilte.
Mindstepris pr. stk. kr. 40.000.
 4) »Gave-skiltning«.
I tilfælde, hvor en virksomhed yder bidrag i form af et eller flere af  

 egne produkter, vil fremvisningen ofte være en »reklame i sig  

 selv«.
Virksomheden kan desuden tilbydes en form for skiltning, der  

 angiver virksomhedens navn, eventuelt med logo, samt eventuelt også en  

 nærmere beskrivelse af bidraget (betegnelse, tekniske data o.l.).  

 Skiltningens udformning og placering samt bidragets reklameværdi vil kunne  

 aftales i hvert enkelt tilfælde.
Kontraktperiode svarende til de pågældende  

 produkters holdbarhed.
For hvert sponsorbidrag udsteder museets leder en kvittering for beløbets  

 modtagelse med detaljeret beskrivelse af den aftalte reklame.
Denne  

 kvittering udgør dels den fornødne dokumentation over for  

 skattemyndighederne, dels den kontraktlige aftale mellem sponsor og museum.
Ligningsrådet udtalte, at erhvervsvirksomheder, der således yder bidrag  

 til kunstmuseet, opnår reklame i et sådant omfang, at udgifterne hertil vil  

 kunne fratrækkes som driftsomkostninger af virksomhederne.
Det var herved  

 forudsat, at virksomheder, der opnåede ret til rumreklamer, ikke ydede større  

 bidrag end de nævnte mindstepriser.
 For så vidt angår virksomheder, der opnår ret til  

 »gaveskiltning« afviste Ligningsrådet dog at give bindende  

 forhåndsbesked, idet det ud fra de givne oplysninger ikke med tilstrækkelig  

 sikkerhed fremgik, om de pågældende virksomheder vil opnå reklameydelser, der  

 modsvarer sponsorbidragets størrelse.
