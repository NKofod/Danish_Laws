 Cirkulære om bemærkninger til  

 lovforslag og andre regeringsforslag og om fremgangsmåden ved  

 udarbejdelse af lovforslag, redegørelser, administrative forskrifter  

 m.v.
(Til samtlige ministerier og styrelser) Kapitel 1 Cirkulærets anvendelsesområde § 1. Cirkulæret gælder for 1)	udarbejdelse af bemærkninger til lovforslag (kapitel 2-3), 2)	udarbejdelse af bemærkninger til andre regeringsforslag, der  

 forelægges for Folketinget (kapitel 6), 3)	inddragelse af andre ministerier og Rigsrevisionen ved udarbejdelsen  

 af lovforslag (kapitel 4), 4)	fremgangsmåden ved udarbejdelse af ændringsforslag, der  

 fremsættes under behandlingen i Folketinget (kapitel 5), og 5)	fremgangsmåden ved udarbejdelse af administrative forskrifter,  

 redegørelser m.v. (kapitel 7).
Kapitel 2 Bemærkninger til lovforslag § 2. Bemærkninger til lovforslag bør  

 i almindelighed opdeles i et hovedafsnit med »Almindelige bemærkninger«  

 og et hovedafsnit med »Bemærkninger til lovforslagets enkelte  

 bestemmelser«.
Almindelige bemærkninger § 3. Der bør i bemærkningerne  

 indledningsvis redegøres for baggrunden for lovforslaget,  

 hovedpunkterne heri og hovedlinierne i lovforberedelsen, herunder eventuel  

 udvalgsbehandling, indstillinger fra myndigheder, organisationer m.v.
Stk. 2. Der bør herefter mere uddybende  

 redegøres for lovforslagets indhold.
I den forbindelse vil det ofte  

 være påkrævet at give en kort, almindelig fremstilling af  

 den gældende ordning på området for at klargøre den  

 sammenhæng, hvori lovforslaget skal vurderes.
 § 4. Bemærkningerne bør indeholde et  

 skøn over forslagets økonomiske konsekvenser for staten i det  

 finansår, hvor loven skal træde i kraft, og i de nærmest  

 følgende finansår.
Stk. 2. Bemærkningerne bør endvidere indeholde en  

 vurdering af forslagets økonomiske konsekvenser for såvel  

 kommuner som amtskommuner.
Der henvises i øvrigt til  

 Finansministeriets vejledning om Det Udvidede Totalbalanceprincip.
 Stk. 3. Ved forslag, der medfører større,  

 betydende ændringer i lovgivningen, bør der tillige om muligt  

 redegøres for de samlede økonomiske udgifter og indtægter  

 m.v. ved det pågældende lovgivningsområde, uanset om  

 lovforslaget ikke i sig selv skønnes at have økonomiske  

 konsekvenser for staten, kommuner eller amtskommuner.
 Stk. 4. Hvis lovforslaget skønnes ikke at have  

 økonomiske konsekvenser for staten, kommuner eller amtskommuner,  

 bør dette oplyses i bemærkningerne.
§ 5. Bemærkningerne bør indeholde et  

 skøn over forslagets administrative konsekvenser for staten.
Det  

 bør herunder navnlig oplyses, om det vil blive nødvendigt at  

 oprette nye administrative organer eller at udvide bestående organer  

 væsentligt.
Er dette tilfældet, bør der gives et  

 skøn over de forventede merudgifter til administration, herunder til  

 personale og lokaler.
 Stk. 2. Bemærkningerne bør endvidere indeholde en  

 vurdering af forslagets administrative konsekvenser for såvel kommuner  

 som amtskommuner.
 Stk. 3. Hvis lovforslaget skønnes ikke at have  

 administrative konsekvenser for staten, kommuner eller amtskommuner,  

 bør dette oplyses i bemærkningerne.
 § 6. Bemærkningerne bør indeholde en  

 erhvervsøkonomisk konsekvensvurdering, hvis forslaget af  

 ressortministeriet skønnes at ville have væsentlige  

 erhvervsøkonomiske eller administrative konsekvenser for  

 erhvervslivet.
 Stk. 2. Den erhvervsøkonomiske konsekvensvurdering  

 bør som minimum belyse lovforslagets umiddelbare virkning for  

 omkostningerne i erhvervslivet, herunder de administrative konsekvenser.
 Stk. 3. Den erhvervsøkonomiske konsekvensvurdering  

 bør foretages i den udstrækning, administrative og  

 datamæssige hensyn giver mulighed herfor, og tilrettelægges  

 på en sådan måde, at hensynet til en smidig  

 lovgivningsproces fortsat varetages, og sådan, at der ikke som  

 følge heraf opbygges nye administrative enheder.
Stk. 4. Hvis lovforslaget skønnes ikke at have  

 væsentlige erhvervsøkonomiske konsekvenser, bør dette  

 oplyses i bemærkningerne.
På samme måde bør det  

 oplyses, hvis lovforslaget skønnes ikke at have væsentlige  

 administrative konsekvenser for erhvervslivet.
 Stk. 5. Der henvises i øvrigt til Erhvervsministeriets  

 vejledning »Metoder til opgørelse af lovforslags  

 erhvervsøkonomiske konsekvenser samt administrative konsekvenser for  

 virksomhederne«.
 § 7. Bemærkningerne bør indeholde en  

 miljømæssig konsekvensvurdering, hvis forslaget af  

 ressortministeriet skønnes at ville have væsentlige  

 miljømæssige konsekvenser.
 Stk. 2. Den miljømæssige konsekvensvurdering  

 bør belyse lovforslagets mulige virkninger på sundhed og  

 sikkerhed, flora, fauna, jordbund, vand, luft, klima, landskab, ressourcer,  

 affald, bygninger og kulturarv.
 Stk. 3. Den miljømæssige konsekvensvurdering  

 bør foretages i den udstrækning, administrative og  

 datamæssige hensyn giver mulighed herfor, og tilrettelægges  

 på en sådan måde, at hensynet til en smidig  

 lovgivningsproces fortsat varetages, og sådan, at der ikke som  

 følge heraf opbygges nye administrative enheder.
 Stk. 4. Hvis lovforslaget skønnes ikke at have  

 væsentlige miljømæssige konsekvenser, bør dette  

 oplyses i bemærkningerne.
 Stk. 5. Der henvises i øvrigt til Miljø- og  

 Energiministeriets »Miljøkonsekvensvurdering af lovforlag og andre  

 regeringsforslag - Eksempelsamling«.
 § 8. Bemærkningerne bør indeholde  

 oplysninger om lovforslagets forhold til Traktaten om Den Europæiske  

 Union og regler udstedt i medfør af traktaten.
 Stk. 2. Hvis lovforslaget fremsættes med henblik  

 på opfyldelse af regler udstedt i medfør af Traktaten om Den  

 Europæiske Union, bør der i bemærkningerne til  

 lovforslaget gives oplysninger om karakteren og indholdet af disse regler,  

 herunder om fristen for den nationale gennemførelse.
 Stk. 3. Hvis lovforslaget eller administrative forskrifter,  

 der forventes udstedt i medfør af bestemmelser i lovforslaget,  

 vedrører bestemmelser i Traktaten om Den Europæiske Union eller  

 generelle forskrifter udstedt i medfør af traktaten, bør der  

 gives oplysning herom.
 Stk. 4. Hvis lovforslaget skønnes ikke at give  

 anledning til bemærkninger efter stk. 2-3, bør det oplyses,  

 at lovforslaget ikke indeholder EU-retlige aspekter.
§ 9. Bemærkningerne bør angive de  

 myndigheder, organisationer m.v., der er blevet hørt i forbindelse med  

 lovforberedelsen.
Hvis høringen har været særligt  

 omfattende, kan en fortegnelse over hørte myndigheder, organisationer  

 m.v. eventuelt optages som bilag til lovforslaget.
Bemærkningerne  

 bør i så fald henvise til bilaget.
 § 10. Når lovforslaget indeholder  

 bestemmelser, der giver andre organer end ministerierne, styrelserne og  

 kommunerne kompetence til at træffe endelige administrative  

 afgørelser, herunder afgørelser om fordelingen af bevilgede  

 midler, bør der i bemærkningerne nøje redegøres  

 for de hensyn, der ligger til grund for den foreslåede  

 kompetencefastsættelse.
Stk. 2. Redegørelsen bør endvidere indeholde en  

 oversigt over den påtænkte kompetence- og arbejdsdeling mellem  

 det pågældende ministerium m.v., jf. stk. 1, og det  

 pågældende organ.
Der bør i den forbindelse  

 redegøres for, hvilke beføjelser der fortsat vil tilkomme  

 ministeren, samt i hvilket omfang der vil ske endelig overførelse af  

 dispositionsret over bevilgede midler.
§ 11. Såfremt lovforslaget indeholder  

 bestemmelser, der gør det muligt for offentlige myndigheder at skaffe  

 sig adgang til privat ejendom, bør der i bemærkningerne gives en  

 begrundelse for, at bestemmelsen er nødvendig, ligesom en  

 udførlig angivelse af bestemmelsens anvendelsesområde bør  

 anføres.
Det bør tilstræbes, at adgangen begrænses  

 mest muligt, eventuelt således, at der alene gives adgang til  

 forretningslokaler m.v., mens private boliger holdes udenfor.
 Stk. 2. Må lovforslaget i øvrigt antages at ville  

 medføre en udvidelse af de krav, der stilles til private personer i  

 forbindelse med administrationen af den pågældende lovgivning  

 (f.eks. oplysningspligt, registreringspligt eller krav om tilladelse),  

 bør der i bemærkningerne redegøres nærmere for  

 disse administrative konsekvenser for borgerne.
§ 12. Såfremt der ved lovforslaget skabes  

 hjemmel for opkrævning af gebyrer m.v., er udgangspunktet, at gebyret  

 skal dække de modsvarende omkostninger.
Tilsigtes en lavere  

 dækningsgrad, bør der redegøres herfor i  

 bemærkningerne.
Stk. 2. Afgifter af skattemæssig karakter kan efter  

 grundlovens § 43 kun fastsættes ved lov.
Beløbet eller  

 beregningsmåden og hvem, afgiftspligten påhviler, skal  

 således fremgå af selve loven.
Tilsvarende gælder for  

 gebyrer m.v., der fastsættes således, at provenuet må  

 forventes at ville overstige omkostningerne.
 Stk. 3. Med hensyn til opgørelsen af omkostningerne  

 henvises i øvrigt til Finansministeriets vejledning om  

 priskalkulation.
§ 13. Efter redegørelsen for konsekvenserne  

 af lovforslaget, jf. §§ 4-8 og § 11, redegøres i et skema samlet  

 for lovforslagets konsekvenser i hovedtræk.
Skemaet optrykkes efter  

 lovforslagets almindelige bemærkninger.
Skemaet udformes som angivet i  

 bilaget til cirkulæret.
Bemærkninger til lovforslagets enkelte  

 bestemmelser § 14. Bemærkningerne til lovforslagets  

 enkelte bestemmelser bør findes efter det skema, der skal optrykkes  

 efter de almindelige bemærkninger, jf. § 13, og være stillet  

 således op, at de henviser til de enkelte kapitler og paragraffer, ved  

 ændringslove de enkelte paragraffer og numre.
Ofte bør der  

 også knyttes bemærkninger til de enkelte stykker i en paragraf og  

 til eventuelle numre og litra indenfor stykkerne.
Det vil jævnligt  

 være hensigtsmæssigt at knytte visse  

 fællesbemærkninger til de enkelte paragraffer, før  

 bemærkningerne til paragraffens enkelte stykker anføres.
§ 15. Bemærkningerne til de enkelte  

 bestemmelser bør i almindelighed indeholde oplysninger om indholdet af  

 de hidtil gældende regler om det pågældende  

 spørgsmål, om de ændringer heri, som lovforslaget vil  

 medføre, samt om begrundelsen herfor og eventuelt i denne forbindelse  

 en bedømmelse af, hvilke virkninger den foreslåede ændring  

 kan forventes at få.
Bemærkninger, der alene gengiver eller  

 refererer indholdet af den foreslåede bestemmelse, er i almindelighed  

 utilstrækkelige.
Kapitel 3 Den nærmere udformning af bemærkninger til  

 lovforslag § 16. Lovforslagets bemærkninger bør  

 udformes således, at de over for Folketingets medlemmer og  

 offentligheden uddyber lovforslagets indhold og giver et  

 fyldestgørende grundlag for at vurdere forslagets begrundelse og  

 forventede virkninger.
 Stk. 2. Der bør endvidere ved udarbejdelsen af  

 bemærkningerne tages hensyn til, at de kan forventes at få  

 betydning for de myndigheder, der skal administrere loven eller medvirke  

 herved, og for domstolene.
Stk. 3. Det bør tilstræbes at give  

 bemærkningerne den sproglige og systematiske form, som er bedst egnet  

 til at lette tilegnelsen af deres indhold.
En fremstillingsform, der  

 medfører, at forståelsen af bemærkningerne  

 forudsætter en speciel faglig viden, bør søges  

 undgået.
§ 17. I bemærkninger til forslag til  

 ændringslove bør der i almindelighed angives en spaltehenvisning  

 til Folketingstidende vedrørende behandlingen i Folketinget af den  

 oprindelige lov og alle senere ændringslove, der har særlig  

 betydning for lovforslagets bedømmelse.
Henvisningerne bør  

 omfatte såvel Folketingets forhandlinger som tillæg A, B og  

 C.
 Stk. 2. Bestemmelsen i stk. 1 finder tilsvarende  

 anvendelse på lovforslag, der indeholder bestemmelser, som  

 ophæver en gældende lov.
 Stk. 3. Angår et lovforslag i øvrigt  

 spørgsmål, der tidligere har været behandlet i  

 Folketinget, f.eks. under behandlingen af andre lovforslag, herunder  

 finansloven, under åbningsdebat eller i forbindelse med  

 spørgsmål eller forespørgsler, vil der jævnligt  

 være grund til at henvise til Folketingstidende herom.
 § 18. Hvis der i lovforslaget eller dets  

 bemærkninger henvises til bestemmelser i andre love eller i  

 administrative forskrifter, bør bemærkningerne indeholde citat  

 af bestemmelserne eller de oplysninger om deres indhold, som er  

 nødvendige for forståelsen af lovforslagets indhold og  

 bemærkninger.
§ 19. Bygger lovforslaget på et lovudkast i  

 en udvalgs- eller kommissionsbetænkning, og er der ingen  

 væsentlig forskel mellem lovforslaget og betænkningens udkast,  

 vil bemærkningerne til lovforslagets enkelte bestemmelser efter  

 omstændighederne i et vist omfang kunne erstattes med en henvisning til  

 betænkningen, for så vidt bemærkningerne til dennes  

 lovudkast er udformet efter retningslinierne i dette cirkulære.
Der  

 bør dog i bemærkningerne til lovforslaget altid redegøres  

 for lovforslagets indhold.
§ 20. I forslag til ændringslove bør  

 der i almindelighed i et bilag optages paralleltekster, der sammenholder de  

 foreslåede og de gældende bestemmelser.
Parallelteksten  

 bør udformes således, at den gældende formulering af de  

 bestemmelser, der berøres af lovforslaget, optages ved siden af hver  

 enkelt ændringsforslag.
§ 21. I forslag til love om gennemførelse  

 af traktater eller forskrifter udstedt i medfør af Traktaten om Den  

 Europæiske Union bør den pågældende traktat eller  

 forskrift i almindelighed optages som bilag.
Er dansk ikke et autentisk sprog  

 i denne tekst, bør en dansk oversættelse optages parallelt med  

 den autentiske tekst.
 § 22. Er der ud over de konsekvensvurderinger, der  

 skal foretages i henhold til §§ 4-8, foretaget undersøgelser,  

 herunder af administrativ praksis, statistiske bearbejdelser,  

 erhvervsøkonomiske eller miljømæssige vurderinger m.v.,  

 som er af betydning for vurderingen af lovforslagets begrundelse og  

 virkninger, bør der redegøres herfor i bemærkningerne  

 eller i et bilag til forslaget.
Stk. 2. Såfremt forslaget bygger på en  

 udvalgsbetænkning eller lignende, bør denne, hvis det ikke  

 tidligere er sket, senest samtidig med lovforslagets fremsættelse  

 sendes til det pågældende Folketingsudvalg i 70 eksemplarer.
Hvis  

 det i helt særlige tilfælde skønnes påkrævet,  

 kan det enkelte ministerium herudover vælge at fremsende materialet til  

 Folketinget i 250 eksemplarer til omdeling til samtlige medlemmer af  

 Folketinget.
§ 23. Lovforslag, der genfremsættes,  

 bør forsynes med fuldstændige bemærkninger.
Det  

 gælder dog ikke forslag til finanslove og tillægsbevillingslove.  

 I bemærkningerne bør anføres spaltehenvisninger til  

 Folketingstidende om forslagets tidligere fremsættelse og behandling og  

 eventuelle afvigelser i forhold til det tidligere forslag bør  

 fremhæves.
Kapitel 4 Inddragelse af andre ministerier og Rigsrevisionen ved  

 udarbejdelsen af lovforslag § 24. Udkast til lovforslag bør så  

 tidligt som muligt inden fremsættelsen forelægges for  

 Justitsministeriet med henblik på lovteknisk gennemgang, medmindre en  

 sådan forelæggelse på grund af et lovforslags hastende  

 karakter ikke er mulig.
 Stk. 2. Bestemmelsen i stk. 1 gælder ikke for  

 forslag til finanslove og tillægsbevillingslove.
 § 25. Udkast til lovforslag bør så  

 tidligt som muligt sendes til Statsministeriet og Finansministeriet.
 Stk. 2. Vil lovforslaget medføre væsentlige  

 økonomiske, administrative eller personalemæssige konsekvenser  

 for staten, kommuner eller amtskommuner, bør den påtænkte  

 løsning tages op til forhandling med Finansministeriet på det  

 tidligst mulige tidspunkt.
 Stk. 3. Finansministeriet bør orientere  

 Indenrigsministeriet om alle lovforslag, der vil medføre  

 væsentlige økonomiske, administrative eller  

 personalemæssige konsekvenser for kommuner eller amtskommuner.
 § 26. Udkast til lovforslag, der omfatter  

 revisionsspørgsmål af større betydning, bør  

 så tidligt som muligt inden fremsættelsen sendes til rigsrevisor.  

 Dette gælder, hvor staten eller en af de i § 2, stk. 1, nr. 2-4, i lov  

 om revision af statens regnskaber m.m. nævnte institutioner m.v. skal  

 oprette eller deltage i en virksomhed gennem kapitalindskud, tilskud, garanti  

 eller anden støtte eller i en virksomhed, der modtager bidrag, afgift  

 eller anden indtægt i henhold til lov.
Kapitel 5 Ændringsforslag, der fremsættes under  

 behandlingen i Folketinget § 27. Såfremt der under  

 folketingsbehandlingen af et lovforslag fremsættes  

 ændringsforslag af regeringen, bør der så vidt muligt i  

 forbindelse hermed gives de oplysninger, der er omtalt ovenfor i §§ 4-8  

 og 10-12.
 Stk. 2. Ændringsforslag af større betydning til  

 lovforslag bør senest samtidig med oversendelsen til Folketinget  

 sendes til Statsministeriet og Finansministeriet.
 Stk. 3. Med hensyn til inddragelsen af Finans- og  

 Indenrigsministeriet finder § 25, stk. 2-3, tilsvarende  

 anvendelse.
Kapitel 6 Andre regeringsforslag, der forelægges for  

 Folketinget § 28. Andre regeringsforslag i form af  

 beslutningsforslag, forslag indeholdt i redegørelser efter § 19,  

 stk. 4, i Folketingets forretningsorden, samt investeringsprogrammer og  

 lignende, der forelægges for Folketinget, bør så vidt  

 muligt ledsages af de oplysninger, der er omtalt ovenfor i §§ 4-8 og §  

 11.
Kapitel 7 Fremgangsmåden ved udarbejdelse af administrative  

 forskrifter, redegørelser m.v.
 § 29. Bekendtgørelser, cirkulærer og  

 vejledninger bør udformes i overensstemmelse med Justitsministeriets  

 vejledning om udarbejdelse af administrative forskrifter.
 § 30. Udkast til bekendtgørelser,  

 cirkulærer, vejledninger m.v., som har væsentlige  

 økonomiske, administrative eller personalemæssige konsekvenser  

 for staten, kommuner eller amtskommuner, bør så tidligt som  

 muligt inden udsendelsen forelægges for Finansministeriet. § 25,  

 stk. 3, finder tilsvarende anvendelse.
 Stk. 2. I forbindelse med forelæggelsen bør der  

 gives oplysning om de økonomiske, administrative eller  

 personalemæssige konsekvenser for staten, kommuner eller amtskommuner  

 samt om, hvorledes disse konsekvenser forholder sig til, hvad der måtte  

 være oplyst i forbindelse med den pågældende lovs  

 behandling i Folketinget.
 Stk. 3. For nærmere bestemte kategorier af  

 bekendtgørelser, cirkulærer, vejledninger m.v. kan det med  

 Finansministeriet aftales, at forelæggelse ikke skal finde sted.
 § 31. Udkast til bekendtgørelser m.v., der  

 gennemfører, supplerer eller kundgør EU-retsakter, og som har  

 væsentlige økonomiske, administrative eller  

 personalemæssige konsekvenser for staten, kommuner eller amtskommuner,  

 bør så tidligt som muligt inden udsendelsen forelægges for  

 Finansministeriet. § 25, stk. 3, finder tilsvarende anvendelse.  

 Bestemmelsen i 1. pkt. gælder dog ikke bekendtgørelser m.v., der  

 angår prisfastsættelser inden for rammerne af EU's  

 markedsordninger for landbrugsvarer, toldmæssige  

 præferenceordninger eller ændring af toldsatser.
 § 32. Redegørelser og programmer m.v., der  

 har væsentlige økonomiske, administrative eller  

 personalemæssige konsekvenser for staten, kommuner eller amtskommuner,  

 bør tidligst muligt inden afgivelsen til Folketinget, folketingsudvalg  

 eller offentligheden sendes til Statsministeriet og forelægges for  

 Finansministeriet. § 25, stk. 3, finder tilsvarende  

 anvendelse.
 Stk. 2. Redegørelser, programmer og beregninger m.v.,  

 der uddyber, supplerer eller ændrer tidligere skøn over  

 lovforslags økonomiske, administrative eller personalemæssige  

 konsekvenser eller ændrer forudsætningerne for lovforslags  

 økonomiske, administrative eller personalemæssige virkninger,  

 bør så tidligt som muligt inden afgivelsen til Folketinget,  

 folketingsudvalg eller offentligheden sendes til Statsministeriet og  

 forelægges for Finansministeriet. § 25, stk. 3, finder  

 tilsvarende anvendelse.
Kapitel 8 Ikrafttrædelsesbestemmelser § 33. Cirkulæret gælder for  

 lovforslag, administrative forskrifter m.v., der fremsættes eller  

 udsendes fra den 1. november 1998.
 § 34. Samtidig bortfalder Statsministeriets  

 cirkulære nr. 167 af 1. oktober 1993 om udgiftspolitisk samordning samt  

 administrativ og personalemæssig bedømmelse af love m.v. og  

 Statsministeriets cirkulære nr. 12 af 11. januar 1995 om  

 bemærkninger til lovforslag og andre regeringsforslag.
