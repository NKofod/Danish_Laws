Nr BTL 146 Betænkning over Forslag til lov om ændring af lov om individuel  

 boligstøtte (Stramning af arealnormen)   

 Nr L 146 1991-92, 1. samling Afgivet af Boligudvalget Afgivet: 19911213 Udvalget har behandlet lovforslaget i nogle møder og har herunder stillet spørgsmål til boligministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal inden for flertallet (Socialdemokratiets medlemmer af  

 udvalget) udtaler, at Socialdemokratiet naturligvis vedstår den indgåede  

 finanslovsaftale for 1992, herunder også aftalen vedrørende ændringen af den  

 individuelle boligstøtte.
 Under udvalgsbehandlingen har det vist sig, at lovforslaget på et enkelt  

 punkt modvirker mobiliteten, som det ellers er lovforslagets hensigt at øge.
Lovforslaget indebærer, at man ved flytning mister det fulde beløb på een  

 gang.
Socialdemokratiet har ønsket at medvirke til løsning af dette problem,  

 men må med stor beklagelse konstatere, at der ikke blandt forligspartierne  

 kunne opnås enighed herom.
 Et andet mindretal inden for flertallet (Det Radikale Venstres medlem af  

 udvalget) ønsker at udtale følgende:
 Under 1. behandling gjorde mindretallet opmærksom på det problem, som  

 lovforslaget indebærer for boligstøttemodtagere, som flytter efter den 1.  

 januar 1993. Disse vil ikke være omfattet af overgangsordningen, og de vil  

 derfor føle en negativ tilskyndelse til at flytte, også selv om dette måtte  

 indebære en samfundsøkonomisk fornuftig disposition, hvor en større lejlighed  

 udskiftes med en mindre.
Mindretallet har sammen med de øvrige finanslovspartier bestræbt sig på at  

 løse dette problem under udvalgsarbejdet.
Det er således lykkedes at finde en  

 administrativt anvendelig model til løsning af problemet.
Løsningen vil  

 imidlertid indebære, at lovforslagets besparelser formindskes med skønnet 0  

 kr. i 1992, 5 mio. kr. i 1993, 10 mio. kr. i 1994 og 1995 samt omkring 8 mio.  

 kr. i 1996. Dette økonomiske problem har det desværre ikke været muligt at  

 skabe enighed om at løse.
Det beklager mindretallet.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag.
Mindretallet vil gerne medvirke til, at boligstøtte beregnes efter bedre  

 regler, end tilfældet er i dag.
Fremskridtspartiet ønsker, at reglerne skal  

 være indrettet således, at støtte gives efter individuelle kriterier, der  

 beregnes efter familiens størrelse, økonomi og lejens størrelse.
 For alderspensionister kan Fremskridtspartiet acceptere regler, der er  

 mere skematiske, idet alderspensionister udgør en mere ensartet kreds end de  

 øvrige boligstøttemodtagere.
Som et skridt på vejen synes Fremskridtspartiet, at det er rimeligt, at  

 der kun kan gives boligstøtte til et bestemt areal pr. person.
Derfor er  

 selve ideen i lovforslaget efter vores opfattelse udtryk for en bedre og  

 rimeligere måde at beregne boligstøtte på end de nuværende regler, som hæmmer  

 den mobilitet på boligmarkedet, der er så nødvendig.
At reglerne skal have  

 virkning fra den 1. januar 1993 er fornuftigt.
Det giver de personer, der i  

 øjeblikket har for mange m2, mulighed for at finde en mere passende bolig i  

 løbet af 1992. Overgangsreglerne er også rimelige, når der ses bort fra  

 alderspensionister.
Men Fremskridtspartiet vil under ingen omstændigheder medvirke til regler,  

 der tvinger gamle skrøbelige mennesker til at flytte fra en lejlighed, de  

 måske har boet i i 35-40 år, og fra et kvarter, de kender, og hvor de er  

 trygge.
Mange af alderspensionisterne har hverken fysiske eller psykiske  

 kræfter til at flytte, men alternativet til flytning er en nedgang i deres  

 boligstøtte på op til 2.000 kr. pr. år.
Dette vil medføre en så stor nedgang  

 i deres disponible indkomst, at det ikke vil være muligt at leve af den i  

 forvejen lave pension, de får.
Nedskæringerne på ældreområdet har fået et  

 omfang, som er direkte truende for de gamles velfærd.
 Derfor har Fremskridtspartiet stillet ændringsforslag, der sikrer, at  

 alderspensionister ikke får nogen nedgang i deres nuværende boligstøtte, selv  

 om deres lejlighed er større end de m2-normer, der bliver gældende efter  

 lovforslagets vedtagelse.
På grund af den relativt korte tidshorisont, der bliver tale om, finder  

 Fremskridtspartiet det acceptabelt rent administrativt, selv om det vil  

 bevirke 2 regelsæt.
Med moderne edb-teknik burde det ikke være noget problem.
Ændringsforslag Af et mindretal (FP):
Til § 1 1) Før nr. 1 indsættes som nyt nummer:
»01. I § 23 c, stk. 1, ændres »stk. 2« til:  

 »stk. 2 og 3«.' 2) Efter nr. 1 indsættes som nyt nummer:
 »02. Efter § 23 c, stk. 2, indsættes som nyt stykke:
»Stk. 3. For alderspensionister, der ved udgangen af 1991  

 oppebærer boligydelse, finder stk. 2, 1. og 2. pkt., tilsvarende anvendelse.  

 For de følgende 20 m2 medregnes uanset stk. 2, 3. pkt., 75 pct. af  

 m2-udgiften, og for yderligere 20 m2 medregnes 50 pct.« Stk. 3-4 bliver herefter stk. 4-5.' Til § 2 3) I den under nr. 3 foreslåede nye § 12 a indsættes  

 i stk. 1, 1. pkt., efter »siden udgangen af 1992« ordene:  

 », og som ikke er omfattet af § 12 b«.
 4) Efter nr. 3 indsættes som nyt nummer:
 »03. Efter § 12 indsættes som ny paragraf:
»§ 12 b.
For alderspensionister, der har oppebåret  

 boligydelse siden udgangen af 1992, nedsættes den boligudgift, der er opgjort  

 efter §§ 10 og 11 i henhold til reglerne i stk. 2. Bestemmelsen finder ikke  

 anvendelse, hvis boligydelsesmodtageren efter udgangen af 1992 fraflytter den  

 bolig, hvortil der er udbetalt boligydelse ved udgangen af 1992.
Stk. 2. Ved opgørelsen medregnes for een person boligudgiften pr.  

 m2 bruttoetageareal for 65 m2. For hver af de øvrige personer i husstanden  

 medregnes m2-udgiften for 20 m2 bruttoetageareal.
For de følgende 20 m2  

 medregnes 75 pct. af m2-udgiften, og for yderligere 20 m2 medregnes 50 pct.
 Stk. 3. Såfremt nogen af husstandsmedlemmerne er stærkt  

 bevægelseshæmmede og boligen er egnet herfor, medregnes ved opgørelsen for  

 een person boligudgiften pr. m2 bruttoetageareal for 75 m2. Stk. 2, 2. og 3.  

 pkt., finder tilsvarende anvendelse.
Stk. 4. Såfremt et eller flere værelser fremlejes, fremlånes,  

 udlejes eller anvendes til erhvervsformål, fradrages der ved beregningen et  

 beløb i boligudgiften efter stk. 1-3, der mindst skal svare til den  

 forholdsmæssige del af lejen efter antallet af værelser i  

 lejligheden.«» Bemærkninger Til nr. 1-4 Ændringsforslagene indebærer, at alderspensionister, der p.t. modtager  

 boligstøtte, ikke får nogen nedgang i deres boligstøtte, så længe de bebor  

 samme bolig.
Det bemærkes, at affattelsen af reglen i ændringsforslag nr. 2 indebærer,  

 at alderspensionister, der oppebærer boligydelse ved udgangen af 1991,  

 fortsætter efter den samme arealnorm, som var gældende i 1991, selv om de  

 flytter i 1992. Baggrunden herfor er at undgå en væsentlig administrativ  

 komplicering af regelsættet.
Samtidig ville det kun have ubetydelige  

 økonomiske konsekvenser for det offentlige, såfremt en pensionist, der  

 flyttede i 1992, straks skulle overgå til den strammere arealnorm (det vil  

 sige 57 pct. af de »midterste« 20 m2) i resten af 1992 (og herefter  

 aftrapning efter den foreslåede § 12 a i 1993-loven).
 Affattelsen af reglen i ændringsforslag nr. 4 indebærer derimod, at en  

 alderspensionist, der flytter i 1993 eller senere, overgår til den nye  

 arealnorm i den foreslåede § 12, stk. 1 og 2, i 1993-loven (det vil sige  

 støtte til 65 m2 til den første person i husstanden og 20 m2 for hver af de  

 øvrige personer i husstanden).
