Cirkulære om fremgangsmåden ved  

 vurderingsmyndighedernes og told- og skatteregionernes besigtigelser af fast  

 ejendom 1. Indledning Ligningsrådet har fastsat retningslinier for  

 fremgangsmåden ved besigtigelser, som vurderingsråd og  

 skyldråd foretager i forbindelse med vurderingen og klagebehandlingen,  

 jf. vurderingslovens § 30, stk. 2, 2. pkt., og § 35,  

 stk. 2, 2. pkt.
 Ligningsrådet har samtidig fastsat retningslinier  

 for fremgangsmåden ved besigtigelser, som told- og skatteregionerne  

 foretager under varetagelse af deres opgaver.
2. Vurderingsrådene Vurderingsrådene foretager besigtigelse i det  

 omfang, det er forudsat i Told- og Skattestyrelsens vurderingsplan eller i de  

 af vurderingsrådene vedtagne, lokale vurderingsplaner.
I øvrigt  

 foretager vurderingsrådene besigtigelse i det omfang, det  

 skønnes nødvendigt for at tilvejebringe grundlaget for  

 vurderingen.
 Vurderingsrådene foretager besigtigelse af  

 ejendomme, der begæres vurderet i medfør af vurderingslovens  

 § 4. Vurderingsrådene kan foretage besigtigelse i forbindelse med  

 behandlingen af klager over vurderingen, jf. vurderingslovens § 42, og i  

 anledning af genoptagelse i medfør af vurderingslovens § 41.  

 Besigtigelse bør sædvanligvis foretages, hvis ejendommens ejer  

 fremsætter ønske om det.
 Der skal altid deltage mindst ét medlem af  

 vurderingsrådet i en besigtigelse, som foretages på  

 vurderingsrådets vegne.
 Såfremt en besigtigelse ikke kan foretages uden for  

 ejendommen, f. eks. fra vejen, men nødvendiggør ophold på  

 ejendommen, skal ejerens tilladelse indhentes, inden besigtigelsen  

 påbegyndes.
Foretages besigtigelsen i forbindelse med behandling af en  

 klage, skal ejeren underrettes om besigtigelsen på forhånd.
Det  

 samme gælder, såfremt besigtigelsen foretages i anledning af en  

 begæring om vurdering i medfør af vurderingslovens § 4  

 eller i anledning af genoptagelse i medfør af vurderingslovens  

 § 41.
Ved underretningen meddeles dato og klokkeslet for  

 besigtigelsen, dennes omtrentlige varighed og - medmindre det er  

 åbenbart - om besigtigelsen omfatter det indre af én eller flere  

 bygninger.
Der skal gives ejeren mulighed for at foreslå et andet  

 tidspunkt for besigtigelsen, såfremt det varslede tidspunkt er  

 ubelejligt.
Ved besigtigelsens begyndelse skal ejeren eller dennes  

 repræsentant oplyses om deltagernes navne og om deres egenskab, f. eks.  

 af vurderingsformand, vurderingsmand eller sekretariatsmedarbejder.  

 Deltagerne skal kunne legitimere sig på forlangende.
Besigtigelse inde  

 i bygninger skal foretages under ledsagelse af ejeren eller dennes  

 repræsentant.
Indvendig besigtigelse må ikke foretages, hvor der  

 kun er børn til stede.
 Det skal respekteres, hvis ejeren frabeder sig  

 besigtigelse, men ejeren bør gøres opmærksom på, at  

 vurderingen herefter vil blive foretaget på grundlag af de foreliggende  

 oplysninger uden den øgede sikkerhed for en rigtig ansættelse,  

 der kunne opnås ved besigtigelse.
3. Skyldrådene Skyldrådene kan foretage besigtigelse i forbindelse  

 med behandlingen af klager over vurderingen.
Besigtigelse bør  

 sædvanligvis foretages, når en ejer fremsætter ønske  

 om det.
Skyldrådene kan i øvrigt foretage besigtigelse i  

 anledning af genoptagelse i medfør af vurderingslovens § 41.
Der skal deltage mindst ét medlem af  

 skyldrådet i enhver besigtigelse, som foretages på  

 skyldrådets vegne.
Intet skyldrådsmedlem må deltage i  

 besigtigelser i sin egen vurderingskreds.
Ejeren skal tilskrives om en besigtigelse, som  

 skyldrådet påtænker at foretage, med mindst 14 dages  

 varsel.
Skyldrådene skal i øvrigt følge tilsvarende  

 retningslinier for fremgangsmåden, som er fastsat for  

 vurderingsrådene, jf. ovf. under 2.
4. Told- og skatteregionerne Told- og skatteregioner, der fører tilsyn med et  

 skyldråd, kan foretage besigtigelse under udøvelse af tilsynet  

 og af den revisionsbeføjelse, der er tillagt dem i medfør af  

 sagsudlægningsbekendtgørelsens § 2 A.
Der skal deltage  

 mindst ét medlem af vedkommende skyldråd i enhver besigtigelse,  

 der foretages under udøvelse af tilsyns- og  

 revisionsbeføjelsen.
Intet skyldrådsmedlem må deltage i  

 besigtigelser i sin egen vurderingskreds.
 Ejeren skal tilskrives om en besigtigelse, som told- og  

 skatteregionen påtænker at foretage med henblik på en  

 eventuel revision, med mindst 14 dages varsel.
Told- og skatteregioner, der fører tilsyn med et  

 skyldråd, kan endvidere foretage besigtigelse af fast ejendom inden for  

 skyldkredsen til brug for behandlingen af anmodninger om bindende  

 forhåndsbesked, jf. skattestyrelseslovens § 20 A.
Besigtigelse  

 foretages på begæring af den told- og skatteforvaltning, der  

 behandler anmodningen, jf.
Told Skat cirkulære 1996-12.
 De tilsynsførende told- og skatteregioner foretager  

 i fornødent omfang besigtigelse til brug for told- og  

 skatteforvaltningens behandling af andre sager om skatte- og  

 afgiftsspørgsmål.
Besigtigelser, som told- og skatteregionerne foretager i  

 forbindelse med behandling af anmodninger om bindende forhåndsbesked  

 eller til brug ved behandlingen af andre sager om skatte- og  

 afgiftsspørgsmål, kan gennemføres uden deltagelse af  

 medlemmer af skyldrådet.
Ejeren bør i alle tilfælde  

 underrettes om besigtigelsen på forhånd.
 I øvrigt skal told- og skatteregionerne  

 følge tilsvarende retningslinier for fremgangsmåden ved  

 besigtigelse, som er fastsat for vurderingsrådene, jf. ovf. under  

 2.
5. Ikrafttræden Dette cirkulære træder i kraft den 1. december  

 1998.1)  Samtidig ophæves  

 Statsskattedirektoratets cirkulære af 4. oktober 1976 om  

 fremgangsmåden ved besigtigelser.
Told- og Skattestyrelsen, den 4. november  

 1998 Frantz Howitz /Olaf Eisenhardt 1)   I Told- og  

 Skattestyrelsens egen fortløbende nummerrække har  

 cirkulæret nr. 1998-30.
