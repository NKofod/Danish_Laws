Bekendtgørelse om midler til de lokale beskæftigelsesråd efter lov om ansvaret for og styringen af den aktive beskæftigelsesindsats § 47 I medfør af § 47, stk. 5, i lov nr. 522 af 24. juni 2005 om ansvaret for og styringen af den aktive beskæftigelsesindsats fastsættes følgende:
Indhold § 1. Denne bekendtgørelse indeholder bestemmelser om fordeling, udbetaling, administration, regnskabsaflæggelse, revision, tilsyn samt eventuel tilbageførsel af den bevilling, der er afsat til de lokale beskæftigelsesråd til fremme af særlige virksomhedsrettede lokale initiativer.
Fordeling af bevilling § 2. Der afsættes årligt en bevilling til de lokale beskæftigelsesråd til fremme af særlige virksomhedsrettede lokale initiativer.
 Stk. 2. Bevillingen, herunder eventuel uforbrugt bevilling fra tidligere år, jf. § 8, fordeles til kommunerne efter samme fordelingsnøgle, som indgår ved opgørelse af de kommunale bloktilskud, jf. lov om kommunal udligning og generelle tilskud, for det følgende bevillingsår.
Stk. 3. Arbejdsmarkedsstyrelsen udmelder hvert år i september måned det foreløbigt beregnede beløb til den enkelte kommune for det følgende bevillingsår.
Efter vedtagelsen af finansloven udsendes en endelig bevillingsudmelding.
 Stk. 4. Kommunen meddeler det lokale beskæftigelsesråd beløbets størrelse.
Udbetaling § 3. Den enkelte kommunes andel af bevillingen for bevillingsåret anvises til kommunen i januar måned i bevillingsåret.
Kommunen sikrer, at bevillingen stilles til rådighed for det lokale beskæftigelsesråd.
Administration af midler § 4. Kommunen varetager administration, regnskab m.v. af bevillingen for det lokale beskæftigelsesråd.
 Stk. 2. Initiativer, der påtænkes gennemført, skal ligge indenfor de overordnede rammer i jobcenterets beskæftigelsesplan.
 Stk. 3. Det er kommunens ansvar at midlerne til de lokale beskæftigelsesråd anvendes i overensstemmelse med bestemmelserne i § 47 i lov om ansvaret for og styringen af den aktive beskæftigelsesindsats samt de i denne bekendtgørelse fastsatte regler.
Regnskabsaflæggelse, revision og tilsyn § 5. Særskilt revisionspåtegnet regnskab fremsendes til Indenrigs- og Socialministeriet senest 1. juli.
Ligeledes skal der udfyldes et særskilt skema vedr. opgørelse af forbruget af midlerne.
Skemaet forefindes i elektronisk form i Indenrigs- og Socialministeriets refusionssystem.
Arbejdsmarkedsstyrelsen modtager herefter oplysningerne fra Indenrigs- og Socialministeriet.
 § 6. Revision skal ske i overensstemmelse med de principper, der er fastsat om statsrefusion og tilskud samt regnskabsaflæggelse og revision vedr. lov om aktiv socialpolitik, lov om en aktiv beskæftigelsesindsats, lov om dagpenge ved sygdom eller fødsel og lov om delpension.
 § 7. Arbejdsmarkedsstyrelsen fører tilsyn med bevillingens anvendelse.
Uforbrugte bevillinger § 8. Den del af bevillingen for det enkelte bevillingsår, som det lokale beskæftigelsesråd ikke har anvendt, skal senest tilbageføres i forbindelse med opgørelsen af den endelige restafregning for regnskabsåret med samme frist, som gælder for afregning af statsrefusion.
 Stk. 2. Den del af bevillingen, der tilbageføres, indgår i den bevilling, der fordeles til kommunerne i det efterfølgende bevillingsår, jf. § 2, stk. 2.
 Stk. 3. Det lokale beskæftigelsesråd kan til det efterfølgende år overføre et beløb, der maksimalt svarer til 25 pct. af den i bevillingsåret udmeldte bevilling.
Stk. 4. Bevilling, der er disponeret på et konkret projekt, men ikke reelt anvendt indenfor bevillingsåret, anses for uforbrugt bevilling.
For at tælle med som anvendt bevilling skal bevilling således være reelt forbrugt på et konkret projekt indenfor bevillingsåret.
Ikrafttrædelsesbestemmelse § 9. Bekendtgørelsen træder i kraft den 1. august 2009.
 Stk. 2. Bekendtgørelse nr. 60 af den 2. februar 2006 om midler til de lokale beskæftigelsesråd efter lov om ansvaret for og styringen af den aktive beskæftigelsesindsats § 47, ophæves samtidig.
