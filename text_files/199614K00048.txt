Nr BTL 48 Betænkning over Forslag til lov om ændring af sømandsloven og søloven  

 (Fratrædelsesgodtgørelse, hviletid og Luganokonventionen)   

 Nr L 48 1996-97, 1. samling Afgivet af Erhvervsudvalget Afgivet: 19961210 Udvalget har behandlet lovforslaget i nogle møder og har herunder stillet  

 spørgsmål til erhvervsministeren, som denne har besvaret skriftligt.
Et af  

 udvalgets spørgsmål til erhvervsministeren og dennes svar herpå er optrykt  

 som bilag til betænkningen.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Fremskridtspartiets,  

 Enhedslistens og Centrum-Demokraternes medlemmer af udvalget) lovforslaget  

 til vedtagelse uændret.
 Et mindretal inden for flertallet (Enhedslistens medlem af udvalget)  

 bemærker, at ILO-konventionerne bør indpasses i loven, herunder  

 konventionernes bestemmelser om hjemsendelsesregler samt ILO's nyligt  

 vedtagne konvention nr. 180 om hviletidsbestemmelser.
 Et mindretal (Socialistisk Folkepartis medlem af udvalget) vil  

 redegøre for sin stilling til lovforslaget ved 2. behandling.
Helen Jørgensen (S) Ole Vagn Christensen (S) Sonja Mikkelsen (S) Hardy  

 Hansen (S) Jacob Buksti (S) fmd.
Kjeld Rahbæk Møller (SF) Bjørn Elmquist  

 (RV) Frank Aaen (EL) Sonja Albrink (CD) Svend Erik Hovmand (V) Pia Larsen (V)  

 Svend Heiselberg (V) Erik Larsen (V) Kai Dige Bach (KF) nfmd.
Pernille  

 Sams (KF) Flemming Hansen (KF) Kirsten Jacobsen (FP) Dansk Folkeparti havde ikke medlemmer i udvalget.
Bilag Et af udvalgets spørgsmål til erhvervsministeren og dennes svar herpå Spørgsmål 2:
»Ministeren bedes redegøre for, hvilke konsekvenser ILO-konvention  

 nr. 180 har for forslaget, herunder for bestemmelserne om hviletid.« Svar:
Konvention nr. 180, der blev vedtaget i ILO i slutningen af oktober måned,  

 bygger på valgfrihed mellem at regulere den maksimale arbejdstid eller den  

 samlede hviletid.
Der er i Danmark tradition for, at fastlæggelsen af de  

 arbejdsmæssige vilkår, herunder især arbejdstidens placering og længde,  

 aftales mellem arbejdsmarkedets parter, mens forhold vedrørende hviletid er  

 lovreguleret.
Den væsentligste forskel mellem konventionen og lovforslaget er, at  

 konventionen som generel hovedregel kræver i alt 77 timers hviletid over en  

 7-dages periode, mens lovforslaget fastsætter 10 timer pr. dag, svarende til  

 70 timer over en 7-dages periode.
Konventionen åbner også mulighed for  

 særlige hviletidsbestemmelser for vagtgående søfarende og for søfarende på  

 skibe i korte ruter, mod at der kompenseres herfor f.eks. i form øget frihed.  

 En sådan regel findes hverken i den nuværende lov eller i lovforslaget.
Når henses til konventionen, er det op til søfartserhvervets parter at  

 arbejde for, at de dele af konventionen, der i Danmark traditionelt aftales  

 mellem arbejdsmarkedets parter, opfyldes gennem de kollektive aftaler.
Dette  

 gælder først og fremmest områder såsom arbejdstidens længde, men også længden  

 af den kompenserende frihed f.eks. ved særordninger for vagtgående mandskab.
Jeg kan naturligvis ikke pålægge parterne at finde en løsning, men jeg  

 håber, at rederne og de søfarende i forbindelse med forårets  

 overenskomstforhandlinger påbegynder drøftelserne om gennemførelsen af den  

 nye konvention.
Har parterne skabt det overenskomstmæssige grundlag, vil jeg  

 gøre mit til, at ratifikationsprocessen ikke forhales.
