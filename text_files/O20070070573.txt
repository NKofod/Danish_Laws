Inspektion af Anstalten ved Herstedvester den 2., 3. og 7. februar 2005 - Opfølgning nr. 3 Den 27. marts 2007 afgav jeg en opfølgningsrapport nr. 2 vedrørende min inspektion i februar 2005 af Anstalten ved Herstedvester.
I rapporten tilkendegav jeg at jeg afventede underretning vedrørende enkelte punkter.
 I den anledning har jeg modtaget udtalelser af 3. april og 21. juni 2007 med bilag fra Direktoratet for Kriminalforsorgen.
 Jeg skal herefter meddele følgende:
 Ad punkt 3. Bygningsmæssige forhold mv.
 Jeg noterede mig at byggeprojektet vedrørende istandsættelse og renovering af afdeling H-I forventedes igangsat og gennemført i løbet af 2007, og at jeg ville modtage underretning når projektet er afsluttet.
 Ifølge en oversigt som jeg har modtaget fra direktoratet i en generel sag om anvendelse af midler til renovering mv. af kriminalforsorgens institutioner, er der i 2007 afsat 4,7 mio. kr. til renovering af afdeling H-I.
 Jeg afventer fortsat underretning når projektet er (endeligt) afsluttet.
Ad punkt 3.1.1.Cellerne Jeg noterede mig at anstalten ved kontraktforhandlingerne fik bevilliget 0,5 mio. kr. til celleinventar i 2007, og at direktoratet havde meddelt anstalten at direktoratet herefter gik ud fra at der blev lavet en plan for udskiftningen af celleinventar og for inventar i fællesrum.
Jeg noterede mig endvidere at direktoratet ville sende mig en kopi af denne plan.
Med brevet af 21. juni 2007 har direktoratet sendt mig en oversigt af 6. juni 2007 over celleinventarets tilstand.
Af brevet fremgår det tillige at anstalten over for direktoratet har oplyst at der er planlagt følgende udskiftninger af inventaret:
2007: en total udskiftning på afdelingerne R og H-I.
Senere på året sættes der fokus på afdelingerne S og Q, og hvis der er midler til det, påbegyndes udskiftning af inventaret på afdelingerne M og O.
 2008: total udskiftning på afdelingerne A, B, C og D og en fortsættelse af udskiftningen på afdeling M og O.
 2009: resten af anstaltens celler.
Jeg har noteret mig det oplyste Ad punkt 7.2.6.Lægetilsyn (magtanvendelse) I opfølgningsrapport nr. 1 noterede jeg mig at direktoratet ville overveje at indføje en rubrik til at markere i hvis lægetilsyn ikke er skønnet nødvendigt, og at direktoratet ville underrette mig om resultatet af disse overvejelser.
 Jeg afventer fortsat denne underretning.
 Anstalten havde ifølge direktoratets udtalelse vedlagt notat om lægetilsyn i sagerne med j.nr. 2003-301-00282 og 2003-301-00142 (der vedrører to episoder om anvendelse af magt henholdsvis den 16. november 2003 og den 10. december 2003), men sådanne notater var ikke blandt det materiale som jeg havde modtaget.
 Mit spørgsmål i disse sager drejede sig om hvorvidt tilkald og tilsyn af læge i disse tilfælde reelt dækkede over tilkald og tilsyn af sygeplejerske.
Idet de nævnte tilsynsnotater ikke var vedlagt, anmodede jeg om at modtage dem.
For så vidt angår sagen med j.nr. 2003-301-00142 gik jeg ud fra at der forelå notat om begge tilsyn som jeg således bad om, men hvis det ikke var tilfældet, bad jeg om oplysning om hvorvidt der var tilsyn ved sygeplejerske eller læge i det andet tilfælde.
Direktoratet har beklaget at tilsynsnotaterne ikke var vedlagt.
Direktoratet har vedlagt tilsynsnotater vedrørende sagen med j.nr. 2003-301-00142 og sikringscellerapport vedrørende sagen med j.nr. 2003-301-00282.
Tilsynsnotaterne i sagen med j.nr. 2003-301-00142 omfatter både episoden den 16. november 2003 og episoden den 10. december 2003, og der var i begge tilfælde tale om tilsyn ved en læge.
Tilsyn fandt sted i sikringscellen (i det ene tilfælde ved døren til sikringscellen). For så vidt angår episoden den 10. december 2003 fremgår det af den sikringscellerapport som jeg har modtaget, og som er indgået i min gennemgang af sikringscellerapporter (der omfattede rapporter fra denne dag og fremefter), at der var tilsyn ved læge.
Ved min anmodning om oplysning om hvorvidt der i andre tilfælde var tilsyn ved sygeplejerske eller læge, burde jeg derfor udtrykkeligt have nævnt at anmodningen ikke omfattede dette tilfælde.
Af sikringscellerapporten i sagen med j.nr. 2003-301-00282 der (tillige) omfatter en magtanvendelse den 9. december 2003 i forbindelse med overførsel til sikringscellen, fremgår det at der var tilsyn ved en læge med den indsatte i sikringscellen.
Denne sikringscellerapport var ikke blandt de 10 sikringscellerapporter som jeg havde modtaget til gennemgang, idet disse rapporter som nævnt omfattede anbringelser i sikringscellen i perioden 10. december 2003 og fremefter.
 Jeg har noteret mig at alle tre tilsyn i de to tilfælde var tilsyn ved læge (og at der foreligger særskilte (uddybende) notater om lægetilsynet i de to tilfælde).
Det tilføjes at der ikke skal udfærdiges særskilt rapport om anvendelse af håndjern i de tilfælde hvor der er udfærdiget rapport om sikrings- eller observationscelleanbringelse i den pågældende institution, jf. sikringsmiddelvejledningens pkt. 9. Selv om der ikke er anført tilsvarende vedrørende anvendelse af magt, skal der heller ikke udfærdiges særskilt rapport herom hvis der er tale om magtanvendelse i forbindelse med sikrings- eller observationscelleanbringelse.
Oplysning om sådan magtanvendelse skal noteres i rubrikkerne hertil i sikringscelle- og observationscellerapporterne.
Jeg foretager mig på denne baggrund ikke mere vedrørende det forhold at det ikke tillige af magtanvendelsesrapporterne i sagerne fremgår hvem der foretog de angivne lægetilsyn.
Generelt bemærker jeg at det som nævnt i opfølgningsrapport nr. 2 efter min opfattelse udtrykkeligt bør fremgå af selve rapporten (om fx magtanvendelse) hvem der har foretaget tilsyn.
Ad punkt 7.4.12.Ophør og varighed af anbringelse og fiksering Jeg bad om en kopi af en intern instruks som direktoratet vil udfærdige, og hvoraf det vil fremgå at direktoratet, fx på baggrund af en konkret vurdering, følger med i sagens videre forløb når der modtages indberetning vedrørende fiksering i mere end 24 timer.
 Jeg afventer fortsat denne kopi.
Opfølgning Jeg afventer fortsat underretning om afslutning af projektet vedrørende renovering af afdeling H-I og om resultatet af direktoratets overvejelser om at indføje en rubrik til at markere i hvis lægetilsyn ikke er skønnet nødvendigt, samt kopi af direktoratets interne instruks om behandlingen af indberetninger om fiksering i mere end 24 timer.
Jeg betragter i øvrigt herefter sagen om min inspektion af Anstalten ved Herstedvester i februar 2005 som afsluttet.
Underretning Denne rapport sendes til Anstalten ved Herstedvester, Direktoratet for Kriminalforsorgen, Folketingets Retsudvalg og de indsatte i Anstalten ved Herstedvester.
