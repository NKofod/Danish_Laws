Lønmodtagerbegrebet, au pair, optjening af feriepenge Vedrørende XX Ankenævnet har behandlet Deres indsigelse til ankenævnets afgørelse af 22. august 2008 på møde den 17. november 2008.
 Nævnet besluttede ikke at genoptage sagen.
 Ankenævnet tiltrådte på møde den 20. august 2008 Arbejdsdirektoratets afgørelse om, at XX var omfattet af lov om ferie under sin ansættelse som au-pair i perioden 1. januar 2007 til 16. maj 2007.
De har ved mail af 25. august 2008 henvist til, at au-pairs efter dagtilbudsloven ikke betragtes som ansatte, hvorfor De ikke kunne forstå, at au-pairs efter ferieloven betragtes som ansatte.
De vedlagde en kopi af sortbog vedrørende dagtilbudsloven.
 Afgørelsen af om der skal ske genoptagelse i Deres sag, beror på en vurdering af, om der er fremkommet væsentlige nye faktiske oplysninger i forhold til det oplysningsgrundlag, som forelå, da den afgørelse, der ønskes genoptaget, blev truffet, eller der er fremkommet væsentlige nye retlige oplysninger eller sket sagsbehandlingsfejl.
 Ankenævnet har vurderet, at ingen af de nævnte betingelser er opfyldt.
Ankenævnet skal bemærke, at lønmodtagerbegrebet ikke er entydigt defineret i dansk ret, og begrebet bliver ikke nødvendigvis fortolket ens i f.eks. skattelovgivningen, i den arbejdsretlige lovgivning, funktionærloven og ferieloven, eller i arbejdsskadeforsikringsloven.
Ankenævnet har ved sin afgørelse af 22. august 2008 alene taget stilling til, hvorvidt XX som au-pair var lønmodtager i ferielovens forstand.
 Ankenævnet finder som ovenfor anført ikke grundlag for at genoptage Deres sag, og ankenævnet anser hermed sagen for afsluttet med sin afgørelse af 22. august 2008 til Dem.
