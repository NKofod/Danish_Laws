Fremsat den 30. oktober 2020 af Astrid Carøe (SF) og Rasmus Nordqvist (SF) Forslag til folketingsbeslutning om forbud mod at tilbyde og udføre omvendelsesterapi for lgbt+-personer Folketinget pålægger regeringen at indføre forbud mod at tilbyde og udføre omvendelsesterapi og lignende terapiformer rettet mod personers seksualitet eller kønsidentitet.
Bemærkninger til forslaget I Danmark skal man have ret til at være, den man er, og kunne leve frit, uanset hvilken seksualitet eller kønsidentitet man har.
Vi må ikke acceptere undertrykkelse eller diskrimination på baggrund af seksualitet og kønsidentitet.
Vi må stå vagt om, at det at være f.eks. homoseksuel, biseksuel eller transkønnet ikke er en sygdom og derfor heller ikke skal behandles som sådan.
 Derfor er det på tide, at Danmark ligesom lande som Storbritannien, Tyskland og Norge indfører et forbud mod såkaldt omvendelsesterapi og lignende terapiformer, der har til hensigt at omvende lgbt+-personer fra deres seksualitet eller kønsidentitet.
Behovet for et forbud understøttes af de seneste sager, hvor Foreningen af Kristne Friskoler har anbefalet sine medlemmer at benytte læringsportalen Adamogeva.dk i skolernes seksualundervisning, og hvor en skoleleder offentligt har meldt ud, at »det er bedst ikke at udleve sin homoseksualitet«.
Portalens undervisningsmateriale er stærkt problematisk, idet det bl.a. sidestiller homoseksualitet med vold og incest.
Den skriftlige rådgivning på hjemmesiden Adamogeva.dk viser også tydeligt, at målet er et liv uden homoseksualitet, og når hjemmesiden samtidig henviser til det eksterne rådgivningstilbud KNUS (Kristent Netværk omkring Udfordret Seksualitet), der tilbyder samtaler og terapi om »udfordret seksualitet«, bør vi tage alvorligt, at omvendelsesterapi måske finder sted i Danmark igen, ligesom det tidligere gjorde i de nu lukkede grupper Agape og Basis.
Uanset om omvendelsesterapi beviseligt finder sted i dag, skal vi have et klart forbud, så vi undgår, at det udføres i fremtiden.
Skriftlig fremsættelse Astrid Carøe (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod at tilbyde og udføre omvendelsesterapi for lgbt+-personer.
(Beslutningsforslag nr.
B 61) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
