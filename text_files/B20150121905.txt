Bekendtgørelse om tilskud til fælles indsatser på akvakultur1) I medfør af § 2, stk. 1-3, § 4, stk. 2, § 6, stk. 1 og 2, og § 9, stk. 4, i lov nr. 1361 af 16. december 2014 om Hav- og Fiskerifonden fastsættes efter bemyndigelse i henhold til § 5, stk. 1, nr. 41, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kapitel 1 Anvendelsesområde § 1. NaturErhvervstyrelsen kan, med henblik på stimulering til innovation inden for akvakultur, give tilsagn om tilskud til undersøgelser, forsøg og pilotprojekter, der 1) udvikler teknisk, videnskabelig, eller organisatorisk viden inden for akvakulturproduktion, som især reducerer indvirkningen på miljøet, reducerer afhængigheden af fiskemel og  olie, fremmer en bæredygtig anvendelse af ressourcer i akvakultursektoren, forbedrer dyrevelfærd eller letter nye bæredygtige produktionsmetoder, 2) udvikler produktion af nye akvakulturarter med godt markedspotentiale, nye eller væsentligt forbedrede produkter, nye eller forbedrede processer og nye eller forbedrede forvaltnings- og organisationssystemer, eller 3) undersøger den tekniske eller økonomiske gennemførlighed af innovativ produktion eller processer.
 Stk. 2. Der ydes ikke støtte til opdræt af genetisk modificerede organismer.
 Stk. 3. Der ydes ikke støtte til akvakulturaktiviteter i beskyttede havområder, hvis det på baggrund af en miljøkonsekvensvurdering er fastslået, at den pågældende aktivitet vil få en betydelig negativ indvirkning på miljøet, som ikke kan modvirkes på tilstrækkelig vis.
 § 2. Tilsagn om tilskud gives til projekter, der udføres af offentlige eller private videnskabelige eller tekniske organer, som er anerkendt i Danmark og som skal validere resultaterne af projekterne.
 Stk. 2. Akvakulturvirksomheder kan søge om tilskud til projekter, der udføres i samarbejde med offentlige eller private videnskabelige eller tekniske organer, som er anerkendt i Danmark og som skal validere resultaterne af projekterne.
Kapitel 2 Definitioner § 3. I denne bekendtgørelse forstås ved:
 1) Forordning nr. 508/2014: Europa-Parlamentets og Rådets forordning nr. 508/2014/EU af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 1198/2006 og (EF) nr. 791/2007 samt Europa-Parlamentets og Rådets forordning nr. 1255/2011.
 2) Forordning 1303/2013: Europa-Parlamentets og Rådets forordning (EU) nr. 1303/2013 af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og den Europæiske Hav- og Fiskerifond og om ophævelse af Rådets forordning (EF) nr. 1083/2006.
 3) Akvakulturstrategien: Miljøministeriets og Ministeriet for Fødevarer, Landbrug og Fiskeris strategi for bæredygtig udvikling af akvakultursektoren i Danmark 2014-2020.
 4) Forretningsplan: Beskrivelse af forretningsidéen og håndteringen af den.
 5) Gennemførlighedsanalyse: Undersøgelse af den tekniske gennemførlighed af projektet.
 6) Innovative projekter: Projekter, der er nyskabende i forhold til virksomheden eller akvakultur branchen i Danmark.
 7) Kollektiv interesse: Projekter, der er til gavn for flere modtagere.
8) Miljøkonsekvensvurdering: Vurdering af de miljømæssige konsekvenser af et projekt, jf.
Europa-Parlamentets og Rådets direktiv 2011/92 af 13. december 2011 om vurdering af visse offentlige og private projekters indvirkning på miljøet.
VVM reglerne er implementeret i Danmark i en række sektorlovgivninger.
 9) Miljøvurdering: En vurdering af projektets mulige miljøpåvirkning.
 10) Rimelige udgifter: Det, der svarer til markedspris for den pågældende vare eller tjenesteydelse, sammenholdt med projektbeskrivelsen, omfanget og arten af varen eller tjenesteydelsen.
Kapitel 3 Administration Kontrol § 4. NaturErhvervstyrelsen forestår den fysiske kontrol og den administrative kontrol samt den efterfølgende regnskabskontrol af projekter, der modtager tilskud.
 Stk. 2. NaturErhvervstyrelsen kan, efter § 10 i lov om Hav- og Fiskerifonden, indhente oplysninger fra andre myndigheder til brug for kontrollen.
Ansøgning om tilsagn om tilskud § 5. Ansøgning kan indsendes fra den 2. november og skal være modtaget i NaturErhvervstyrelsen senest den 2. januar.
 Stk. 2. Er ansøgningsfristen i medfør af stk. 1 en lørdag, søndag, mandag eller helligdag, udløber ansøgningsfristen den anden hverdag (lørdag ikke medregnet), der følger herefter.
Stk. 3. Ansøgning om tilsagn om tilskud skal indsendes på et særligt skema, der findes på NaturErhvervstyrelsens hjemmeside.
Ansøgning skal indsendes via e-mail til erhverv@naturerhverv.dk.
 Stk. 4. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet på egen regning og risiko.
 Stk. 5. NaturErhvervstyrelsen kan afvise ansøgningen, såfremt den ikke er antagelig i overensstemmelse med artikel 10, i forordning 508/2014.
Stk. 6. Ansøgningen skal indeholde 1) et ansøgningsskema, hvor de påkrævede oplysninger, er afgivet, 2) et detaljeret budget for projektet, 3) to direkte sammenlignelige tilbud for udgifter over 50.000 kr., jf. dog stk. 9, og 4) en samarbejdsaftale, såfremt projektet laves i samarbejde med en akvakulturvirksomhed.
 Stk. 7. Iværksættere på vej ind i akvakultursektoren, vedlægger ansøgningen en forretningsplan og, hvis investeringsbeløbet overstiger 375.000 kr., en gennemførlighedsundersøgelse, herunder en miljøvurdering af operationerne.
Stk. 8. Tilbud er direkte sammenlignelige, når de er udspecificerede og er afgivet af leverandører med forskellige CVRnumre, som i øvrigt er uafhængige af hinanden.
Tilbuddene skal omfatte den samme vare eller tjenesteydelse.
Hvis det ene tilbud indeholder poster/elementer, som det andet tilbud ikke gør, skal det være muligt at trække udgiften for disse poster fra, så priserne kan sammenlignes.
Stk. 9. På baggrund af en vurdering kan NaturErhvervstyrelsen se bort fra stk. 6, nr. 3, hvis der alene findes én leverandør.
Begrundelse for kun at vedlægge ét tilbud skal fremgå af ansøgningen.
Afgørelse og prioritering § 6. NaturErhvervstyrelsen kan give helt eller delvist afslag på ansøgninger, hvis 1) de påkrævede oplysninger i ansøgningsskemaet ikke er afgivet, 2) effekten af det ansøgte projekt ikke i tilstrækkeligt omfang bidrager til at opfylde målsætningerne i den nationale akvakulturstrategi, 3) effekten af det ansøgte projekt ikke står i rimeligt forhold til projektets samlede anslåede udgifter, 4) de anslåede udgifter ikke er rimelige, eller 5) de anslåede udgifter ikke er tilskudsberettigede, jf. § 10.
§ 7. Den afsatte bevillingsmæssige ramme er på 11 mio. kr. til ordningen.
Hvis den afsatte bevillingsmæssige ramme ikke er tilstrækkelig til at give tilsagn om tilskud til alle tilskudsberettigede ansøgninger, foretager NaturErhvervstyrelsen en prioritering af projekterne.
 Stk. 2. Ansøgninger til projekter inden for § 1, stk. 1, nr. 1 og 3, tildeles point efter deres forventede effekter inden for følgende områder:
 1) Forbedret driftsresultat.
 2) Udbredelsespotentiale.
 3) Omkostningseffektivitet.
 Stk. 3. Ansøgninger til projekter inden for § 1, stk. 1, nr. 2, tildeles point efter deres forventede effekter inden for følgende områder:
 1) Forbedret driftsresultat.
 2) Udbredelsespotentiale.
 3) Innovationshøjde.
 4) Omkostningseffektivitet.
 Stk. 4. Projekter omfattet af § 1, stk. 1, nr. 1 og 2, prioriteres højest.
 Stk. 5. Ved pointlighed prioriteres projekterne, som på et eller flere af de fire områder har opnået højest point.
 Stk. 6. Prioritering efter stk. 1, foretages på baggrund af et pointsystem, som fastlægges af NaturErhvervstyrelsen og som offentliggøres på NaturErhvervstyrelsens hjemmeside.
 Stk. 7. NaturErhvervstyrelsen kan nedsætte et rådgivende udvalg, der bidrager med vurdering af de indkomne ansøgninger til brug for prioriteringen, jf. § 7, stk. 2, i Lov om Hav- og Fiskerifonden.
 Stk. 8. NaturErhvervstyrelsen prioriterer projekter, der understøtter flest led i værdikæden.
 Stk. 9. Endvidere lægger NaturErhvervstyrelsen vægt på om projekterne bidrager væsentligt til gennemførelsen af den fælles fiskeripolitiks målsætninger i artikel 5, i forordning 508/2014.
Kapitel 4 Betingelser for tilsagn om tilskud § 8. Det er en betingelse for tilsagn om tilskud til et projekt, at 1) ansøgere, der er på vej ind i akvakultursektoren som iværksættere, skal indsende en forretningsplan, og, hvis investeringerne til det samlede projekt overstiger 375.000 kr., skal indsende en gennemførlighedsundersøgelse, herunder en miljøvurdering af investeringerne, 2) der skal være bæredygtige markedsudsigter for den art, projektet omhandler, jf.
NaturErhvervstyrelsens analyse af markedsudsigter for arter opdrættet i dansk akvakultur, som er tilgængelig på NaturErhvervstyrelsens hjemmeside, og 3) ansøger afgiver de oplysninger, NaturErhvervstyrelsen anmoder om til brug for sagsbehandlingen.
Stk. 2. Det er en betingelse for udbetaling af tilskud til et projekt, at 1) de nødvendige tilladelser fra offentlige myndigheder er opnået inden anmodning om første udbetaling, 2) tilsagnshaver indsender udbetalingsanmodning, opgørelse over betalte tilskudsberettigede udgifter, alle udgiftsbilag, dokumentation for betaling og slutrapport rettidigt til NaturErhvervstyrelsen, jf. § 16, stk. 1, 3) det videnskabelige eller tekniske institut, der deltager i projekter omfattet af § 1, indsender rapport, der validerer resultaterne af projekterne, til NaturErhvervstyrelsen samtidig med udbetalingsanmodningen, og 4) tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet.
 Stk. 3 NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet, herunder krav om skiltning.
 Stk. 4 NaturErhvervstyrelsen kan offentliggøre resultaterne af de projekter, som modtager støtte.
 Stk. 5. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at opbevare udbetalingsanmodninger med tilhørende originale regnskabsbilag i overensstemmelse med artikel 140 i forordning nr. 1303/2013.
Kapitel 5 Tilskudsberettigede udgifter § 9. Tilskud kan ydes til faktiske udgifter, som er direkte relateret til og nødvendige for gennemførelsen af projektet, herunder direkte udgifter til ansøgeres personale samt honorar til konsulenter.
 Stk. 2. Indirekte udgifter kan medtages i de støtteberettigede udgifter med 15 pct. af de direkte lønudgifter.
Stk. 3. NaturErhvervstyrelsen kan efter ansøgning godkende andre udgifter, end dem nævnt i stk. 1, som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for projektets gennemførelse.
§ 10. De tilskudsberettigede udgifter kan ikke omfatte 1) udgifter til opdræt af genetisk modificerede organismer, 2) udgifter til akvakulturaktiviteter i beskyttede havområder, hvis Miljøstyrelsen på grundlag af en miljøkonsekvensvurdering har fastslået, at den pågældende aktivitet vil få en betydelig negativ indvirkning på miljøet, som ikke kan modvirkes på tilstrækkelig vis, 3) udgifter til varetagelse af sædvanlige myndighedsopgaver, 4) udgifter hvortil der gives andre EU-tilskud, 5) udgifter til køb af brugt udstyr og brugt materiel, 6) udgifter til leje og leasing af udstyr og materiel, 7) moms, med mindre denne endeligt bæres af tilsagnshaver, 8) finansierings- og pengeinstitutomkostninger, 9) udgifter, i form af naturalydelser, som omhandlet i artikel 69, stk. 1, forordning nr. 1303/2013, 10) udgifter som tilsagnshaver har afholdt, inden NaturErhvervstyrelsen har givet tilladelse til at iværksætte projektet, 11) eget arbejde, 12) udgifter til opførelse og ombygning af bygninger, 13) simple genanskaffelser, 14) almindelige driftsudgifter, eller 15) køb af køretøjer til ekstern transport.
Kapitel 6 Beregning af tilskud § 11. NaturErhvervstyrelsen kan give tilskud til de tilskudsberettigede udgifter ud fra følgende kriterier:
 1) Der kan gives tilskud op til 100 pct. i tilskud til de tilskudsberettigede udgifter til projekter, der alene gennemføres af offentlige forskningsinstitutioner.
 2) Der kan ydes op til 100 pct. i tilskud til de tilskudsberettigede udgifter til projekter med deltagelse af kollektive støttemodtagere i samarbejde med et privat forskningsinstitut, et teknisk organ eller anden videnskabelig institution og hvor projektet er både innovativt og af kollektiv interesse.
 3) Der kan ydes op til 50 pct. i tilskud til de tilskudsberettigede udgifter til øvrige projekter.
 Stk. 2. De tilskudsberettigede udgifter kan højest udgøre 7,4 mio. kr. pr. projekt, jf. artikel 61, stk. 7, litra b, i forordning 1303/2013.
 § 12. Tilskud efter denne bekendtgørelse kan kombineres med anden offentlig national støtte i form af garanti, kaution eller lignende, til udgifter, der er tilskudsberettigede efter denne bekendtgørelse.
 Stk. 2. Ydes der anden støtte som nævnt i stk. 2, nedsættes tilskuddet efter denne bekendtgørelse, så den samlede offentlige støtte ikke overstiger det maksimale tilskudsloft, der er fastsat i § 11.
Kapitel 7 Ændring af projekt og overdragelse af tilsagn § 13. Ændring af et projekt kan godkendes af NaturErhvervstyrelsen på betingelse af, at ændringen er i overensstemmelse med projektets formål.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
 Stk. 3. Tilsagnsbeløbet kan ikke forhøjes i forbindelse med ændring af et projekt.
§ 14. NaturErhvervstyrelsen kan efter ansøgning tillade, at tilsagnet overdrages til en anden, der ifølge § 2 kan være tilsagnshaver.
Den, der får overdraget tilsagnet, indtræder i alle rettigheder og forpligtelser efter tilsagnet.
Kapitel 8 Udbetaling af tilskud § 15. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indsendes via e-mail til NaturErhvervstyrelsen på et særligt skema og vedlægges alle udgiftsbilag samt dokumentation for betaling.
Skema til udbetalingsanmodning findes på NaturErhvervstyrelsens hjemmeside.
Stk. 2. Tilskud kan udbetales i to rater.
Den enkelte rate skal udgøre mindst 20 pct. af det samlede tilsagnsbeløb.
 § 16. Anmodning om slutudbetaling skal være modtaget i NaturErhvervstyrelsen senest tre måneder efter datoen, hvor projektet senest skal være afsluttet.
Stk. 2. Anmodning om slutudbetaling skal være vedlagt en opgørelse over betalte tilskudsberettigede udgifter, alle udgiftsbilag, dokumentation for betaling og slutrapport.
Slutrapporten skal udfærdiges på et særligt skema, der findes på NaturErhvervstyrelsens hjemmeside.
 § 17. NaturErhvervstyrelsen overfører tilskuddet til tilsagnshavers NemKonto.
Kapitel 9 Oplysningspligt § 18. I henhold til lovens § 8, stk. 1, skal tilsagnshaver i hele perioden, hvor betingelserne for tilsagn om tilskud skal være opfyldt, på forlangende afgive en erklæring til NaturErhvervstyrelsen om, hvorvidt betingelserne for tilsagn om tilskud er opfyldt.
Stk. 2. I henhold til § 8, stk. 2, i lov om Hav- og Fiskerifonden, skal tilsagnshaver i hele perioden, hvor betingelserne for tilskud skal være opfyldt, underrette NaturErhvervstyrelsen, hvis betingelserne for tilsagn om tilskud ikke længere er opfyldt Kapitel 10 Bortfald af tilsagn og tilbagebetaling eller nedsættelse af tilskud § 19. NaturErhvervstyrelsen kan træffe afgørelse om bortfald af tilsagn og tilbagebetaling af tilskud, hvis 1) ansøger har afgivet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter § 8, og § 9, stk. 2, i lov om Hav- og Fiskerifonden, 3) betingelserne for tilsagn om tilskud ikke er opfyldt, 4) projektet ikke gennemføres i overensstemmelse med tilsagnet, 5) projektet ikke afsluttes senest den dato, der er anført i tilsagnet, 6) hvis projektet ændres væsentligt, ophører eller flyttes uden for programområdet, i fem år fra slutudbetaling, 7) tilsagnshaver ikke indsender udbetalingsanmodning, opgørelse over betalte tilskudsberettigede udgifter, alle udgiftsbilag, dokumentation for betaling og slutrapport rettidigt til NaturErhvervstyrelsen, jf. § 15, stk. 1, 8) tilsagnshaver, hvis projektet eller dele heraf er omfattet af EUs udbudsregler eller tilbudslovens regler, ikke holder dokumenter, som dokumenterer, at EUs udbudsregler eller tilbudslovens regler er overholdt, tilgængelige i mindst fem år fra datoen angivet i brevet fra NaturErhvervstyrelsen om slutudbetaling, 9) tilsagnshaver ikke sikrer, at kontrolmyndigheden har adgang til at kontrollere projektet, 10) tilsagnshaver ikke afgiver de oplysninger, som påkrævet i artikel 111, i forordning nr. 508/2014, og som NaturErhvervstyrelsen kan bede om, to år efter projektet er afsluttet, eller 11) tilsagnshaver ikke opfylder betingelserne i artikel 10, i forordning 508/2014.
 § 20. Uanset § 20 kan NaturErhvervstyrelsen opretholde tilsagnet eller foretage en proportional nedsættelse af den samlede værdi af de tilskudsberettigede udgifter, hvis NaturErhvervstyrelsen vurderer, at følgende ikke er overholdt:
 1) Betingelsen i § 19, stk. 1, nr. 6.
 2) Betingelsen i §19, stk. 1, nr. 8.
 3) Betingelser fastsat efter § 8, stk. 3.
 4) Betingelsen fastsat i § 19, stk. 1, nr. 10.
 5) Lovens § 8 og § 9, stk. 2.
 6) Projektet gennemføres i overensstemmelse med tilsagn om tilskud.
 7) EUs udbudsregler eller reglerne i tilbudsloven.
 8) Artikel 10, stk. 2, i forordning 508/2014.
Stk. 2. Overtrædelse af bestemmelserne nævnt i stk. 1, nr. 1, vil altid medføre delvis nedsættelse af tilskud.
Størrelsen af beløbet, der vil blive inddrevet, vil være forholdsmæssigt i forhold til den periode, hvor betingelsen ikke er blevet opfyldt, jf. artikel 71, stk. 1, i forordning nr. 1303/2013.
 Stk. 3. Overtrædelse af bestemmelserne nævnt i stk. 1, nr. 2-7, vil medføre, at tilskud nedsættes forholdsmæssigt ud fra en vurdering af art og grovhed af overtrædelsen og det eventuelle tab for Den Europæiske Hav- og Fiskerifond, jf. artikel 143, stk. 2, i forordning nr. 1303/2013.
 Stk. 4. Overtrædelse af bestemmelserne i stk. 1, nr. 8, vil medføre, at tilskud nedsættes forholdsmæssigt ud fra en vurdering af arten og grovheden, varigheden og hyppigheden af støttemodtagerens overtrædelse eller strafbare handling og betydningen af EHFF-bidraget for støttemodtagerens økonomiske aktivitet, jf. artikel 99, stk. 2, i forordning nr. 508/2014.
Kapitel 11 Force majeure § 21. NaturErhvervstyrelsen kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet, og dermed ikke medfører bortfald af tilsagn og tilbagebetaling eller nedsættelse af tilskud.
Stk. 2. Hvis tilsagnshaver eller dennes dødsbo ønsker at påberåbe sig force majeure eller andre ekstraordinære omstændigheder, skal dette meddeles NaturErhvervstyrelsen skriftligt senest 15 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 3. Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer tilsagnshaver i at opfylde sine forpligtelser, og at tilsagnshaver ikke ved en forholdsmæssig indsats kunne have sikret sig herimod.
Kapitel 12 Ikrafttræden § 22. Bekendtgørelsen træder i kraft den 1. november 2015.
Miljø- og Fødevareministeriet, den 29. oktober 2015 Jette Petersen / Aksel Nielsen 1) I bekendtgørelsen er medtaget visse bestemmelser fra Europa-Parlamentets og Rådets forordning nr. 508/2014/EU af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning nr. 1255/2011, EU-Tidende 2014, nr.
L 149, side 1 og Europa-Parlamentets og Rådet forordning nr. 1303/2013/EU af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning nr. 1083/2006, EU-Tidende 2013, nr.
L 347, side 320. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
