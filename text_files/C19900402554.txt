1. Indledning I henhold til lov nr. 269 af 2.5.1990 om ændring af lov om byfornyelse og  

 boligforbedring og realkreditloven etableres pr. 1.7.1990 en Byggeskadefond  

 for byfornyelsesforanstaltninger.
Fonden omfatter alene ejendomme, som er  

 ombygget i henhold til byfornyelsesloven, og har således ikke virkning på  

 saneringslovens område.
 Reglerne om byggeskadefond finder anvendelse på ombygningsarbejder, der  

 udbydes den 1. juli 1990 eller senere, og til hvilke der den 1. juli 1990  

 eller senere ydes tilsagn om offentlig støtte efter lov om byfornyelse og  

 boligforbedring.
 I tilknytning til lovens bestemmelser om byggeskadefond har Bygge- og  

 Boligstyrelsen udarbejdet udkast til bekendtgørelse om registrering af  

 bygningers tilstand forud for gennemførelse af ombygningsarbejder mv.  

 Endvidere har Bygge- og Boligstyrelsen udarbejdet udkast til cirkulære om  

 kvalitetssikring og teknisk rådgivning og bistand mv. ved forbedringsarbejder  

 efter lov om byfornyelse og boligforbedring.
Dette materiale er sendt til udtalelse hos en række myndigheder og  

 organisationer, og så snart deres udtalelser foreligger vil det blive  

 færdiggjort og udsendt.
Da bestemmelserne om byggeskadefond som ovenfor nævnt  

 træder i kraft den 1.7.1990, har man fundet det hensigtsmæssigt at give en  

 foreløbig orientering om lovens regler om byggeskadefond, og de supplerende  

 regler, der påtænkes fastsat i medfør af loven.
2. Byggeskadefond Fonden dækker skader, som anmeldes inden 20 år efter arbejdernes  

 aflevering med indtil 95% af udbedringsudgiften.
Den resterende del påhviler  

 ejeren, og udgør således en selvrisiko.
I fondens støtte fragår eventuelle  

 beløb, som ejeren har krav på at få dækket hos et forsikringsselskab eller en  

 ansvarlig skadevolder.
Bidrag til Byggeskadefonden udgør 1 pct. af de ombygningsudgifter, hvortil  

 der er ydet tilsagn om offentlig støtte, og er en refusionsberettiget  

 byfornyelsesudgift, som deles ligeligt imellem stat og kommune.
Bidraget  

 indbetales af kommunen, når ombygningsregnskabet er godkendt, til fonden hvis  

 administration efter aftale vil blive henlagt til Grundejernes  

 Investeringsfond.
Eventuelle spørgsmål vedrørende praktiske forhold i  

 forbindelse med optagelse af ejendomme under byggeskadefonden kan således  

 rettes til Grundejernes Investeringsfond, Ny Kongensgade 15, 1472 København  

 K., 33 12 21 77.
3. Førregistrering Ifølge de nye bestemmelser (byfornyelseslovens § 69 b) er det en  

 forudsætning for opnåelse af fondsdækning, at der, forinden tilsagn meddeles,  

 foretages en registrering af ejendommens tilstand.
Kravene til denne  

 forudgående tilstandsregistrering (førregistrering) vil blive nærmere  

 fastlagt i den ovenfor nævnte bekendtgørelse.
Reglerne om førregistrering vil adskille sig fra dem, som gælder for  

 førsyn ved ombygninger efter boligbyggeriloven.
Der påtænkes således alene  

 fastsat krav til indholdet af den registrering, som gennemføres i forbindelse  

 med projekteringen af ombygningsarbejderne og således ikke krav om, at  

 førregistrering foretages som et selvstændigt førsyn ved en uafhængig  

 rådgiver/sagkyndig.
 Med hensyn til indholdet af førregistreringen vil der i bekendtgørelsen  

 blive taget udgangspunkt i den bygningsopdeling, som anvendes i  

 skemamateriale med tilknytning til byfornyelsesarbejder, og som dermed er  

 kendt i forvejen.
 Vejledningen vil som bilag få et eksempel på skema for førregistrering med  

 denne bygningsopdeling, og det anbefales, at anvende et sådan skema ved  

 registreringen.
4. Kvalitetssikring Af forarbejderne til ændringsloven fremgår det bl.a., at det er en  

 forudsætning for fondsdækning, at ombygningsarbejderne er gennemført under  

 iagttagelse af reglerne om kvalitetssikring.
Det fremgår således at det er  

 hensigten at sikre, at byggearbejder efter byfornyelsesloven kvalitetssikres  

 i overensstemmelse med kvalitetssikringscirkulæret (Byggestyrelsens cirkulære  

 af 12.11.1986 om kvalitetssikring af byggearbejder).
 Bygge- og Boligstyrelsen vil derfor i nær fremtid udsende et cirkulære,  

 hvorved kvalitetssikringscirkulæret sættes i kraft på byfornyelseslovens  

 område.
 Kvalitetssikringscirkulæret samt vejledning herom kan rekvireres ved  

 henvendelse til Statens Informationstjeneste.
5. Mindre ombygninger Byggeskadefonden omfatter jf. byfornyelseslovens § 69 a, stk. 3 ikke  

 mindre ombygninger.
Der vil jf. § 69 a, stk. 6 blive fastsat nærmere regler  

 om bl.a. denne nedre afgrænsning af fondens område.
Det kan oplyses, at det,  

 således som det fremgår af forarbejderne til ovennævnte ændringslov, er  

 hensigten at tilpasse fondens dækningsområde til det, som gælder for  

 kvalitetssikringscirkulæret.
Ifølge dette cirkulæres § 1, stk. 2 gælder  

 cirkulæret for ombygningsarbejder, når disse gennemføres efter et  

 projektmateriale og har et sådant omfang, at de i det væsentlige organiseres  

 og afvikles som en byggesag.
Denne »bagatelgrænse« vil blive nærmere omtalt i de  

 retningslinier Bygge- og Boligstyrelsen udarbejder herom.
Det kan som  

 »tommelfingerregel« forventes, at ombygningsarbejder, som andrager  

 mere end 400.000 kr. excl. moms (udbudscirkulærets tærskelgrænse) vil være  

 omfattet af kvalitetssikringscirkulæret og dermed af byggeskadefondens  

 dækningsområde.
Denne afgrænsning af kvalitetssikringscirkulæret for så vidt angår  

 ombygningsarbejder og dermed af fondens dækningsområde er væsentlig, idet det  

 må forventes, at en del - om end en begrænset del - af de ombygningsarbejder,  

 som gennemføres efter byfornyelsesloven, vil have et omfang, der placerer dem  

 i »grænseområdet«.
Kommunen må således i sådanne tilfælde foretage  

 en konkret vurdering af det enkelte ombygningsprojekts omfang jf.  

 ovenstående, med henblik på at afgøre hvorvidt den pågældende ombygning skal  

 være omfattet af reglerne om Byggeskadefond mv.
 6. 5-års ansvar mv.
Bygge- og Boligstyrelsen vil endvidere i en vejledning beskrive, hvilken  

 virkning ansvarscirkulæret (Byggestyrelsens cirkulære af 25. juni 1986 om  

 ansvarsforhold ved byggearbejder) har på området.
Ansvarscirkulæret, som er  

 sat i kraft på såvel sanerings- og byfornyelseslovens område, fastsætter  

 bl.a. en ensartet 5-årig ansvarsperiode for entreprenører og leverandører.
På saneringslovens område har ansvarscirkulæret den virkning, at såfremt  

 sanerings- og byfornyelsesselskaberne, ifalder sælgeransvar for fejl og  

 mangler efter udløbet af 5-års ansvarsperioden for de ved ombygningen  

 medvirkende entreprenører og leverandører, så kan de sædvanligvis ikke gøre  

 regres imod den ansvarlige entreprenør eller leverandør.
Bygge- og  

 Boligstyrelsen har derfor fundet det mest hensigtsmæssigt, ikke mindst i  

 lyset af at saneringslovens område i øvrigt ikke er omfattet af de øvrige  

 elementer i ansvars- og kvalitetssikringsreformen, at acceptere, at  

 selskaberne kun påtager sig et 5-årigt sælgeransvar og at de til forbehold om  

 5-års ansvar kan tilføje en klausul.
Denne klausul skal sikre, at en  

 ansvarlig entreprenør eller leverandør kan gøres ansvarlig, såfremt  

 selskabernes fraskrivelse af sælgeransvar ud over 5 år tilsidesættes.
Herom  

 henvises i øvrigt til ovennævnte vejledning, hvor forholdet er nærmere  

 omtalt.
 Ansvarscirkulæret samt vejledning hertil kan rekvireres ved henvendelse  

 til Statens Informationstjeneste.
7. Kommunalbestyrelsernes administration af reglerne Kommunalbestyrelserne bør som følge af de nye regler navnlig være  

 opmærksomme på følgende:
1. Byggeskadefonden omfatter kun ejendomme, som er  

 ombygget efter byfornyelsesloven.
Ombygninger efter saneringsloven er ikke  

 omfattet af fonden.
 2. Reglerne finder anvendelse på ombygningsarbejder,  

 som udbydes den 1. juli 1990 eller senere, og til hvilke tilsagn om offentlig  

 støtte efter byfornyelsesloven er givet den 1. juli 1990 eller senere.
 3. Det er en betingelse for opnåelse af  

 byggeskadefondsdækning, at der forud for ombygningen er foretaget en  

 førregistrering som omtalt ovenfor under pkt. 2.
 4. Ifølge det ovenfor under pkt. 3 omtalte cirkulære  

 om kvalitetssikring skal ombygningsarbejder være gennemført under iagttagelse  

 af reglerne om kvalitetssikring som omtalt ovenfor under pkt. 3.  

 Kommunalbestyrelsen skal således vurdere, om de enkelte arbejder er af en  

 sådan størrelse, at kvalitetssikringscirkulæret gælder jf. ovenfor under pkt.  

 4.
 5. Ifølge ændringslovens ikrafttrædelsesbestemmelse  

 gælder dog, at ombygningsarbejder, der er udbudt inden den 1. juli 1990, og  

 hvortil tilsagn om offentlig støtte ydes den 1. juli 1990 eller senere, vil  

 kunne opnå fondsdækning, såfremt arbejderne er gennemført under iagttagelse  

 af reglerne i kvalitetssikringscirkulæret, og såfremt der er foretaget en  

 førregistrering, som efter byggeskadefondens vurdering opfylder kravene  

 hertil, jf. ovenfor.
 Bygge- og Boligstyrelsen vil på et senere tidspunkt fastsætte nærmere  

 bestemmelser om Byggeskadefondens dækningsområde, 5-års eftersyn samt drift  

 og vedligehold af ombyggede ejendomme.
