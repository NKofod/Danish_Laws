Nr BTB 91 Betænkning over Forslag til folketingsbeslutning om braklægning af arealer  

 langs vandløb og oven over særlig følsomme vandindvindingsområder m.v.   

 Nr B 91 1995-96, 1. samling Afgivet af Miljø- og Planlægningsudvalget Afgivet: 19960424 Udvalget har behandlet beslutningsforslaget i nogle møder.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 beslutningsforslaget til forkastelse.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller beslutningsforslaget  

 til vedtagelse uændret.
 Mindretallet finder, at braklægning af arealer langs vandløb og oven på  

 særlig følsomme vandindvindingsområder m.v. er vigtig, da det kan være med  

 til at sikre de danske grundvandsressourcer.
En effektiv bremse på udvaskningen af næringsstoffer og pesticider kan  

 skabes ved etablering af bræmmer langs vandløb.
Det er derfor mindretallets  

 opfattelse, at når landbrugsarealer bliver braklagt, bør braklægningen i  

 langt højere grad anvendes aktivt til at opnå miljømæssige gevinster.
For at  

 muliggøre dette skal de nuværende braklægningsbestemmelser ændres, således  

 støtten kan gives til braklægning af mindre arealer langs vandløb eller til  

 arealer, der er beliggende direkte oven på følsomme vandindvindingsområder.
For at gøre miljøgevinsterne ved braklægning så store som muligt ønsker  

 mindretallet, at braklægningskvoter skal gøres frit omsættelige.
En landmand,  

 der er underlagt krav om braklægning, skal således kunne betale en anden  

 landmand for at overtage forpligtelsen.
For at fremme en sådan ordning kan  

 der eventuelt indføres en national braklægningsstøtte som supplement til den  

 eksisterende.
Ved 1. behandling af beslutningsforslaget var der positive bemærkninger  

 fra såvel landbrugs- og fiskeriministeren som fra de fleste ordførere.
Det er  

 på den baggrund uforståeligt for mindretallet, at beslutningsforslaget ikke  

 kan vinde flertal.
Venstre, Det Konservative Folkeparti og Fremskridtspartiet  

 finder det særdeles bekymrende, at velviljen ikke rækker til iværksættelse af  

 disse tiltag, der vil medvirke til at sikre beskyttelsen af de danske vandløb  

 og grundvandsressourcer.
Regeringen og de øvrige partier i Folketinget bedes  

 derfor endnu en gang overveje, om en sådan ordning ikke snarest skal  

 igangsættes.
Martin Glerup (S) Helen Beim (S) Henning Gjellerod (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne og Dansk Folkeparti havde ikke medlemmer i udvalget.
