Nr LSF 215 Forslag til Lov om ændring af lov om vagtvirksomhed Fremsat af Pia Kjærsgaard (FP) Dohrmann (FP) Damgaard Nielsen (FP)  

 Poulsgaard (FP) den 10. marts 1987 I lov nr. 266 af 22. maj 1986 om vagtvirksomhed foretages følgende ændringer:
 1. § 1, stk. 1, nr. 4, ophæves.
 Nr. 5 bliver herefter nr. 4.
 2. I § 1, stk. 1, nr. 4, der bliver nr. 5, ændres »nr. 1-4« til:  

 »nr.
 1-3«.
 3. § 2, stk. 3, ophæves.
 4. § 9 affattes således:
»§ 9. Når særlige politihensyn taler derfor, kan der gives tilladelse til, at alarminformationer fra overfaldsalarmeringsanlæg indføres direkte til politiet.« 5. § 10 og overskriften hertil ophæves.
 6. § 11 affattes således:
»§ 11. Justitsministeren kan fastsætte bestemmelser om typegodkendelsesordning for overfalds- og indbrudsalarmeringsanlæg.« 7. I § 13, stk. 1, udgår ordene »kontrolcentraler og«.
BEMÆRKNINGER TIL LOVFORSLAGET Med lov nr. 266 af 22. maj 1986 om vagtvirksomhed er der blevet bremset for mange privates muligheder for at opsætte alarmanlæg, der skal varsle naboer eller andre nærtboende om indbrudsforsøg i boligen.
Dette indgreb i den personlige frihed til selv at foretage sikring af eget hjem og værdier er et hidtil uhørt indgreb, som bør ophæves.
Sikring af værdier er til nytte, ikke blot for ejerne, men også for samfundet som helhed.
Der foreslås derfor en ophævelse af § 11, stk. 1, og en ændring af § 9, så private hjem ikke skal tvinges til at nedtage deres alarmanlæg eller tvinges til at installere indbrudsalarmer med overførsel til en alarmcentral.
De øvrige ændringer er konsekvenser af ændringen af § 9.
Installation af indbrudsalarmer med overførsel til en alarmcentral vil for mange tilmed være en umulig økonomisk opgave at løse.
Som loven er udformet med justitsministerens senere bekendtgørelse, er indbrudstyvene blevet tilgodeset og lovlydige borgere gjort til grin af Folketingets lovgivning.
Denne fadæse kan nu gøres god igen, så forholdene i samfundet kan gøres mere normale, hvad angår sikring af hjem.
