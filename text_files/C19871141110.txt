Ifølge § 10, stk. 1, i den tidligere offentlighedslov kunne ansøgere,  

 klagere og andre parter i en sag, der var eller havde været under behandling  

 i den offentlige forvaltning, forlange at blive gjort bekendt med sagens  

 dokumenter.
Dette gjaldt dog ikke, hvis partens interesse i at kunne benytte  

 kendskab til sagens dokumenter til varetagelse af sit tarv fandtes at burde  

 vige for afgørende hensyn til offentlige eller private interesser.
Ved cirkulærskrivelse nr. 7/77 fastslog Adoptionsnævnet, at  

 socialrapporterne efter Adoptionsnævnets opfattelse ikke burde udleveres til  

 de adoptionssøgende.
Denne opfattelse havde efter Adoptionsnævnets opfattelse  

 klar støtte i offentlighedslovens § 10, stk. 1, 2. pkt., hvorefter reglerne  

 om parternes adgang til at blive gjort bekendt med sagens dokumenter ikke  

 gjaldt, »hvis partens interesse i at kunne benytte kendskab til sagens  

 dokumenter til varetagelse af sit tarv findes at burde vige for afgørende  

 hensyn til offentlige eller private interesser«.
Bestemmelsen måtte  

 gælde så meget des mere, når der var tale om udlevering af kopier af sagens  

 dokumenter.
 Udgangspunktet har således været, at ansøgere ikke kunne få udleveret  

 socialrapporten, medmindre konkrete omstændigheder kunne begrunde en  

 fravigelse af dette udgangspunkt.
Den 1. januar 1987 trådte den nye forvaltningslov i kraft.
Ifølge lovens §  

 9, stk. 1, kan den, der er part i en sag, hvori der er eller vil blive  

 truffet afgørelse af en forvaltningsmyndighed, forlange at blive gjort  

 bekendt med sagens dokumenter.
 I lovens § 15 er anført, at retten til aktindsigt i øvrigt kan begrænses,  

 i det omfang partens interesse i at kunne benytte kendskab til sagens  

 dokumenter til varetagelse af sit tarv findes at burde vige for afgørende  

 hensyn til den pågældende selv eller til andre private eller offentlige  

 interesser.
Ifølge lovens § 16, stk. 3, skal en begæring om afskrift eller kopi af  

 sagens dokumenter imødekommes, såfremt det har betydning for en parts  

 mulighed for at varetage sine interesser.
Dette gælder dog ikke, hvis  

 dokumenternes karakter, antallet af dokumenter eller deres form med afgørende  

 vægt taler herimod.
 Familieretsdirektoratet skal herefter anmode om, at socialcentrene  

 anvender følgende fremgangsmåde ved anmodning om aktindsigt:
 a. ansøgere, der er tilmeldt en af de formidlende organisationer.
Såfremt ansøgere, der er tilmeldt en af de formidlende organisationer,  

 anmoder om aktindsigt i adoptionssagens akter, bør anmodningen som  

 udgangspunkt imødekommes ved udlevering af kopier af sagens akter.
Dette  

 gælder uanset, om anmodningen fremsættes før eller efter samrådets afgørelse  

 om eventuel godkendelse.
 Hvis samrådet efter en konkret vurdering af sagen finder, at der ved  

 udleveringen af kopier af sagsakterne vil være en risiko for misbrug i  

 forbindelse med formidlingen, må anmodningen afslås, jf. forvaltningslovens  

 §§ 16 og 15.
 Ansøgere skal dog i sådanne tilfælde gøres bekendt med, at de har ret til  

 at gennemse akter i socialcentret.
 b. ansøgere der ikke er tilmeldt en af de formidlende organisationer.
 Er ansøgerne ikke tilmeldt en af de formidlende organisationer, må  

 anmodningen om udlevering af kopier af akterne behandles på følgende måde:
 Anmodning om udlevering af kopier af socialrapporten, udskrift af  

 samrådsprotokollen samt referatarket, hvis samrådsgodkendelsen fremgår heraf,  

 må afvises, idet myndighedernes interesse i, at der ikke sker ulovlige  

 anbringelser og formidlinger af børn til adoption, er større end ansøgerens  

 reelle interesse i at få udleveret kopier af de ovenfor nævnte akter, jf.  

 forvaltningslovens §§ 16 og 15.
 Ansøgerne skal også i disse tilfælde gøres bekendt med, at de har ret til  

 at gennemse akter i socialcentret.
 Anmodning om udlevering af kopier af de øvrige sagsakter bør som  

 udgangspunkt imødekommes.
 P.M.V.
Christian Trønning /H.
Skouenborg Til samtlige adoptionssamråd og socialcentre samt Adoptionsnævnet.
