 Vejledningen træder i stedet for sundhedsstyrelsens vejledning af november  

 1982 vedrørende medicingivning på plejehjem.
(Til samtlige embedslægeinstitutioner, kommuner, amtskommuner samt  

 plejehjemsledere m.v.) 1. INDLEDNING Formålet med sundhedsstyrelsens vejledning af november 1982 vedrørende  

 medicingivning på plejehjem var under hensyn til  

 sundhedsstyrelsens/embedslægernes tilsynspligt med medicinalpersoners (* 1)  

 virksomhedsudøvelse at give embedslægerne en samlet oversigt over  

 sundhedsvæsenets plejeuddannede medicinalpersonale for så vidt angår de  

 forskellige plejekategoriers uddannelsesmæssige forudsætninger for  

 varetagelsen af opgaver i forbindelse med lægemiddelbehandling.
Imidlertid har der vist sig at være behov for en vejledning for dette  

 område også for andre end embedslæger, således at denne henvender sig f.eks.  

 til plejehjemsledere.
På denne baggrund har sundhedsstyrelsen udarbejdet en  

 revideret vejledning.
 Vejledningen tager fortsat udgangspunkt i sundhedsstyrelsens tilsynspligt  

 med medicinalpersoners virksomhedsudøvelse, men vil i højere grad komme ind  

 på de administrative opgaver, der påhviler plejehjemslederen i forbindelse  

 med en fagligt forsvarlig tilrettelæggelse af beboernes eventuelle  

 lægemiddelbehandling, herunder det nødvendige samarbejde med den læge, der er  

 ansvarlig for den enkelte beboers behandling, og med embedslægen.
 Det skal bemærkes, at det er en selvfølge, at lægen i forbindelse med en  

 lægemiddelordination primært antager, at beboeren selv administrerer sin  

 medicin, og at der kun ydes bistand fra personalet, når det må antages, at  

 den pågældende ikke selv er i stand hertil.
Plejepersonalets individuelle behov for faglig instruktion og vejledning i  

 forbindelse med medicingivning vil, foruden af den konkrete opgaves  

 kompleksitet, være afhængig af den enkeltes uddannelsesmæssige baggrund og  

 kliniske erfaring på det pleje- og behandlingsmæssige område.
Den behandlende  

 læge må derfor være bekendt med hvilket personale, der skal varetage de  

 konkrete opgaver i forbindelse med behandlingen og må - såfremt de pågældende  

 personer ikke har de fornødne forudsætninger - sikre sig, at de forinden får  

 tilstrækkelig instruktion og vejledning til forsvarligt at kunne varetage den  

 konkrete opgave.
2. BEGREBET MEDICINGIVNING OG ANSVAR I FORBINDELSE  

 HERMED Medicingivning, der er et i sundhedsvæsenet klart afgrænset begreb i  

 relation til den lægelige ordination af en lægemiddelbehandling, omfatter  

 følgende opgaver:
 Fremtagning, udmåling og uddeling/indgift af medicin, der er ordineret til  

 den enkelte person samt vejledning til og observation af den pågældende i  

 forbindelse med behandlingen.
Ansvaret for ordinationen af lægemiddelbehandlingen og for bedømmelsen af  

 eventuelle risikomomenter ved denne er altid lægens.
Den ønskede og  

 undertiden livsvigtige virkning af lægemidlerne må ofte afbalanceres med  

 uønskede, eventuelt direkte skadelige bivirkninger.
Dette forudsætter, at  

 medicingivningen - hvad enten patienten selv administrerer sin medicin eller  

 får bistand hertil - foregår i nøje overensstemmelse med de anvisninger, den  

 ansvarlige læge har givet.
Lægens instruktioner til de personer, til hvem medicingivningsopgaverne  

 overdrages, er således overordentligt betydningsfulde for en forsvarlig  

 udførelse af behandlingen.
Det er den ordinerende læges ansvar, at  

 instruktionen i forbindelse med ordinationen af medicin til den enkelte  

 beboer er tilstrækkelig udførlig til, at den medarbejder, der skal varetage  

 medicingivningen, har forstået ordinationen vedrørende medicinens betegnelse,  

 styrke, dosis, tidspunkter for indtagelse m.v. og er i stand til med  

 sikkerhed at udføre de opgaver, der er forbundet med den enkelte beboers  

 behandling med lægemidler.
 For så vidt angår beboere, som selv adminstrerer deres medicin, må lægen i  

 forbindelse med sin ordination sikre sig, at beboeren er i stand til at følge  

 lægens anvisninger.
3.PLEJEHJEMSLEDERENS ADMINISTRATIVE ANSVAR I FORBINDELSE MED  

 LÆGEMIDDELBEHANDLING AF BEBOERE PÅ PLEJEHJEM Plejehjemsbeboere, der har behov for lægemiddelbehandling, har et  

 selvfølgeligt krav på, at den pågældende institution kan sikre, at  

 behandlingen kan gennemføres på fagligt forsvarlig måde efter lægens  

 anvisninger og i overensstemmelse med beboerens egne ønsker.
 Plejehjemslederen bør i denne sammenhæng være bekendt med  

 sundhedsstyrelsens cirkulære af oktober 1982 om information og samtykke.  

 »Lægers pligt og patienters ret«.
 Selv om medicingivning blot er een af mange mindst lige så vigtige opgaver  

 for personalet i plejehjemssektoren kræver administreringen af de opgaver,  

 der er forbundet med beboernes lægemiddelbehandling, plejehjemslederens  

 særlige agtpågivenhed, således at den enkelte beboers behandling foregår på  

 fagligt forsvarlig måde og i nært samarbejde med den for behandlingen  

 ansvarlige læge.
 I denne forbindelse skal nævnes, at beboere på plejehjem som andre borgere  

 naturligvis har adgang til at bruge HÅNDKØBSMEDICIN og eventuelt  

 naturmedicin, der kan anskaffes uden nødvendigvis at være ordineret af eller  

 i samråd med en læge.
 Der må imidlertid påhvile den daglige leder af plejehjemmet ansvar for, at  

 beboere, der »behandler« sig selv med medicin uden en læges  

 mellemkomst, tilskyndes til at rådføre sig med en læge, idet håndkøbsmedicin  

 og naturmedicin i forbindelse med indtagelse af anden medicin kan forårsage  

 interaktion.
 For så vidt angår REKVIRERING af lægemidler fra apoteket og FORSENDELSEN  

 heraf til institutionen samt forholdsregler for OPBEVARINGEN af den enkelte  

 beboers medicin påhviler der plejehjemslederen et ansvar for, at de herfor  

 gældende sikkerhedsregler følges, jf. sundhedsstyrelsens bekendtgørelse og  

 vejledning af 3. december 1980 om rekvirering og håndtering af lægemidler på  

 sygehusafdelinger og afdelinger på lignende institutioner samt plejehjem m.v.
 Som det fremgår af vejledningen omfatter disse regler IKKE medicingivning.  

 Varetagelsen af de med MEDICINGIVNING forbundne opgaver, jf. punkt 2, kan  

 tilpasses lokalt efter regler givet af den læge, der er ansvarlig for den  

 enkelte beboers behandling i samarbejde med institutionens leder og efter  

 samråd med embedslægen.
 Med henblik på en fagligt forsvarlig arbejdsfordeling blandt personalet  

 med hensyn til medicingivningsopgaverne må plejehjemslederen være ansvarlig  

 for at oplyse lægen om personalets uddannelse og kompetence til  

 medicingivning, således at lægen har et bedre grundlag for at instruere de  

 personer, der skal varetage den af lægen ordinerede behandling.
Såvel plejehjemslederen som lægen må således være bekendt med de  

 forskellige kompetenceniveauer, der bl.a. på medicingivningsområdet gør sig  

 gældende for sundhedsvæsenets plejeuddannelser, omfattende: Sygeplejersker,  

 plejehjemsassistenter, plejere og sygehjælpere, med hvis virksomhedsudøvelse  

 sundhedsstyrelsen/embedslægen fører tilsyn.
Vedrørende faglig kompetence på  

 medicingivningsområdet kan i hovedtræk anføres, at foruden lægerne er  

 sygeplejerskerne den eneste gruppe af medicinalpersonalet, der er  

 kvalificeret til selvstændigt at varetage medicingivning generelt.  

 Sygeplejersken har således fagligt og juridisk et selvstændigt ansvar for de  

 medicingivningsopgaver han/hun påtager sig, herunder bedømmelsen af hvilken  

 specifik instruktion og vejledning fra lægen, pågældende i det konkrete  

 tilfælde eventuelt måtte have behov for.
Udføres medicingivningen af  

 sygeplejersker, er lægen således uden forpligtelse til en individuel faglig  

 vurdering af disses kompetence.
 VED PLEJEHJEM, HVOR DER IKKE ER ANSAT SYGEPLEJERSKER, påhviler ansvaret  

 for medicingivningen således primært den ordinerende læge, der i samarbejde  

 med institutionens leder må tilsikre, at medicingivningen udføres af  

 medarbejdere, der har de fornødne forudsætninger for varetagelsen af de  

 konkrete opgaver, eventuelt efter delegation og fornøden instruktion fra  

 lægen.
 Konkrete opgaver i forbindelse med medicingivning til beboere, der efter  

 lægens og plejehjemslederens opfattelse ikke selv er i stand til at  

 administrere ordineret medicin, vil kunne udføres med bistand fra  

 plejepersonalet eller eventuelt andre personalegrupper efter følgende  

 hovedregler.
PLEJEHJEMSASSISTENTER Plejehjemsassistenter er kvalificeret til selvstændigt inden for nærmere  

 angivne rammer at varetage medicingivning på plejehjem.
Plejehjemsassistenten  

 vil således selvstændigt kunne udføre den ordinerede lægemiddelbehandling for  

 så vidt angår almindelig anvendt medicin, der indtages gennem munden eller  

 indsprøjtes under huden eller i musklen, f.eks. insulin, vitaminer og  

 antibiotika.
Det påhviler dog altid lægen at give de(n) første  

 indsprøjtning(er) med lægemidler, der kan fremkalde anafylaktisk shock.
Hvor  

 nærmere retningslinjer fra behandlende læge foreligger, skal  

 plejehjemsassistenten dog udføre arbejdet i overensstemmelse med disse.
Drejer det sig om uddeling af stærkere virkende eller sjældnere anvendte  

 lægemidler m.v. samt i tilfælde af væsentlige ændringer i beboernes  

 helbredstilstand, kan plejehjemsassistenten kun udføre medicingivningen efter  

 delegation og om fornødent instruktion af den behandlende læge.
Opgaven  

 udføres herefter på den delegerendes ansvar, medens plejehjemsassistentens  

 ansvar består i nøje at følge den modtagne instruktion.
På plejehjemmet skal foreligge en fortegnelse over de på plejehjemmet  

 anvendte lægemidler, som plejehjemsassistenten er fortrolig med og normalt  

 kan administrere selvstændigt.
Ved ændringer i fortegnelsen - nye beboere,  

 nye eller ændrede ordinationer - må den ordinerende læge i samarbejde med  

 plejehjemslederen sikre, at plejehjemsassistenten fortsat vil kunne varetage  

 opgaven forsvarligt.
Plejehjemsassistenten vil aldrig være pligtig at påtage  

 sig arbejdsopgaver, som han/hun ikke er uddannet til eller har fået fornøden  

 instruktion i at udføre.
SYGEHJÆLPERE/ANDRE MEDARBEJDERE Ved plejehjem, hvor der ikke er ansat plejepersonale med selvstændig  

 kompetence til medicingivning, kan lægen efter samråd med den daglige leder  

 af hjemmet delegere konkrete medicingivningsopgaver individuelt til bestemte,  

 navngivne sygehjælpere eller eventuelt andre medarbejdere under forudsætning  

 af, at reglerne for lægers adgang til delegering af opgaver i patientplejen  

 nøje følges.
 Der påhviler den læge, der delegerer medicingivningsopgaver til andre uden  

 kompetence herfor, et ansvar for, at den enkelte medarbejder, til hvem  

 opgaven delegeres, forinden har fået fornøden vejledning og instruktion.  

 Dette indebærer, at vejledning og instruktion afpasses efter den pågældende  

 persons forudsætninger, og at det sikres, at denne er i stand til at varetage  

 de konkrete medicingivningsopgaver i nøje overensstemmelse med den givne  

 instruktion.
 Den pågældende sygehjælper eller anden medarbejder vil i den forbindelse  

 alene kunne pådrage sig ansvar ved ikke at handle i nøje overensstemmelse med  

 den modtagne instruktion.
 Sygehjælperen/medarbejderen vil aldrig være pligtig at påtage sig  

 arbejdsopgaver, som han/hun ikke er instrueret i at udføre - bortset fra  

 fornævnte delegerede arbejdsopgaver, jf. sundhedsstyrelsens cirkulære af 20.  

 januar 1978 om uddannelse af sygehjælpere, Bilag 1, afsnit VIII.
Ved ændret ordination eller ændring af beboerens helbredstilstand må der  

 gives fornyet instruktion, ligesom det må tilsikres, at opgaven fortsat kan  

 varetages forsvarligt af den pågældende person.
Finder den delegerende læge  

 eller plejehjemslederen, at opgaven overstiger de krav, der med rimelighed  

 kan stilles til medarbejderens kompetence, må der træffes andre  

 forholdsregler f.eks. i samarbejde med hjemmesygeplejerskeordningen.
 Plejehjemslederen bør, bl.a. til støtte for lægen, der behandler den  

 enkelte beboer, sørge for, at der på plejehjemmet foreligger en fortegnelse  

 over de personer, til hvem lægen har delegeret opgaver i forbindelse med  

 medicingivningen, med angivelse af de pågældendes navn og uddannelse samt  

 opgavens art og begrænsning.
Søren K.
Sørensen /Inger M.
Madsen (* 1) Medicinalpersonale er en fælles betegnelse for alle læger,  

 tandlæger, jordemødre, plejepersonale m.fl., der i medfør af lov om  

 sundhedsvæsenets centralstyrelse står under sundhedsstyrelsens tilsyn for så  

 vidt angår deres funktionsområde og pligter i forbindelse hermed.
