Hermed følger eksemplarer af lov nr. 52 af 4. marts 1964 om ændring i lov  

 om afgift af arv og gave og af bekendtgørelse nr. 63 af 9. marts 1964 af  

 sidstnævnte lov.
De i lovbekendtgørelsen indeholdte bestemmelser er et optryk  

 af bestemmelserne i lov nr. 147 af 10. april 1922 om afgift af arv og gave  

 med de ændringer, der følger af lov nr. 255 af 4. juni 1947, lov nr. 83 af  

 29. marts 1957 og af lov nr. 52 af 4. marts 1964.
 Vedrørende indholdet og praktiseringen af reglerne i sidstnævnte lov  

 (ændringsloven) skal man, for så vidt angår reglerne om arveafgift med  

 henvisning til lovbekendtgørelsen meddele følgende:
 1. § 2, AFSNIT A.
 De hidtil gældende regler er ændret således:
a.
Til afgiftsberegning efter skalaen i afgiftsklasse A. er henført arv,  

 der tilfalder ARVELADERENS AFDØDE BARNS ELLER STEDBARNS ÆGTEFÆLLE (IKKE DEN  

 FRASEPAREREDE ELLER FRASKILTE). Afgiften af den arv, der tilfalder det afdøde  

 barns eller stedbarns ægtefælle, vil herefter UBETINGET være at beregne efter  

 skalaen i afgiftsklasse A, således at det fremtidig vil være uden betydning,  

 hvorledes formueforholdet mellem det afdøde barn eller stedbarn og dettes  

 ægtefælle har været ordnet, og om ægtefællen hensidder i uskiftet bo.
 Såfremt det afdøde barn er ADOPTERET af arveladeren, følger det af  

 arveafgiftslovens § 2, næstsidste stykke, at den arv, der tilfalder barnets  

 efterlevende ægtefælle, også i alle tilfælde fuldtud afgiftsberigtiges efter  

 skalaen i § 2 A.
b.
ARVELODDER PÅ IKKE OVER 5.000 KR. er fremtidig fritaget for afgift,  

 medens afgiftsfritagelsen for mindre erhvervelser hidtil kun har omfattet  

 arvelodder på ikke over 2.000 kr.
c.
Overstiger DEN ARV, DER TILFALDER ARVELADERENS ÆGTEFÆLLE, ikke 50.000  

 kr., er arven efter tilføjelsen til § 2, afsnit A, fritaget for afgift.
Er  

 ægtefællens arv over 50.000 kr., men under 100.000 kr., svares afgiften med  

 100 kr. af 50.000 kr. og 9 pct. af resten.
Er arven 100.000 kr. eller  

 derover, svares afgiften efter skalaen i afgiftsklasse A.
 Afgiftsfritagelsen for erhvervelser på ikke over 50.000 kr. og den  

 lempeligere afgiftsberegning for erhvervelser over 50.000 kr., men under  

 100.000 kr., kommer også den fraskilte eller fraseparerede ægtefælle til  

 gode.
 2. § 7.
 Bestemmelserne i stk. 3 er indføjet som nyt stykke efter stk. 2 i  

 paragraffens hidtidige affattelse, således at det hidtidige stk. 3 nu er stk.  

 4. Disse bestemmelser står i forbindelse med reglerne i arvelovens § 7.  

 Reglen i det nye stykke 3, 2. pkt., har hensyn til tilfælde, hvor det af  

 ægtefællerne oprettede testamente ikke er gensidigt, men der ved testamentet  

 alene er truffet bestemmelse om, hvem den fælles formue skal tilfalde ved den  

 længstlevendes død.
 3. § 31, JFR. § 14, STK. 1.
 De hidtil gældende regler i § 31, stk. 3, og den heri foreskrevne  

 fællesboopgørelse bortfalder samtidig med ændringslovens ikrafttræden den 1.  

 april 1964. Denne ændring står i forbindelse med, at den længstlevende  

 ægtefælle, der overtager fællesboet til hensidden i uskiftet bo, fremtidig  

 skal indlevere den i arvelovens § 13 foreskrevne opgørelse til skifteretten  

 inden 6 måneder efter dødsfaldet.
Med hensyn til de i øvrigt ved ændringsloven stedfundne ændringer i  

 arveafgiftslovens bestemmelser om arveafgift henvises til ændringsloven.
Ved  

 de pågældende ændringer er i alt væsentligt kun sket en a jourføring af  

 vedkommende bestemmelser i arveafgiftsloven under hensyn til stedfundne  

 ændringer i den øvrige lovgivning.
Specielt med hensyn til den ved  

 ændringsloven stedfundne ophævelse af de hidtil gældende bestemmelser i  

 arveafgiftslovens § 41 bemærkes, at ophævelsen skyldes, at disse bestemmelser  

 er anset for overflødige.
Hjemmel til at foretage udpantning for arveafgift  

 og gaveafgift med eventuelt påløbne renter samt for bøder haves henholdsvis i  

 udpantningslovens § 1 og i straffelovens § 52, stk. 3.
De nye regler TRÆDER I KRAFT den 1. april 1964 og finder ifølge  

 ændringslovens § 2 anvendelse, når arveafgiftspligten indtræder fra og med  

 nævnte dato.
Om tidspunktet for afgiftspligtens indtræden henvises til  

 arveafgiftslovens § 10, jfr. §§ 13, 14 og 15.
 Skattedepartementet, den 12. marts 1964.
Hans P.
Gøtrik.
/Chr.
Vinten.
