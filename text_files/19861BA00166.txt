Nr BSF 166 Forslag til folketingsbeslutning om registrerede revisorer Fremsat af Rahbæk Møller (SF) Birthe Hansen (SF) Leif Hermann (SF) Jes  

 Lunde (SF) Gert Petersen (SF) Ebba Strange (SF) Thoft (SF) den 21. maj 1987 Folketinget opfordrer industriministeren til at lade foretage en revision af loven om registrerede revisorer med henblik på at ændre reglerne i loven svarende til de foreslåede ændrede regler i det samtidig fremsatte forslag til lov om ændring af lov om statsautoriserede revisorer (L 241).
I forbindelse med revisionen skal det undersøges og afklares, om det er muligt og hensigtsmæssigt at indkorporere reglerne om registrerede revisorer i lov om statsautoriserede revisorer, således at der fremover kun er een fælles lovgivning omfattende een samlet lov om revisorer, een fælles bekendtgørelse om revisorers virksomhed og eventuelt een fælles bekendtgørelse om eksamenskrav m.v.
Revisionen og resultatet af de nævnte undersøgelser skal fremlægges inden 6 måneder fra vedtagelsen af nærværende beslutningsforslag.
BEMÆRKNINGER TIL FORSLAGET Da de to revisorlove med tilknyttede bekendtgørelser på mange punkter er identiske, synes det nærliggende at samle de to hidtil adskilte regelsæt i eet fælles regelsæt.
Det forekommer alene historisk betinget og ikke rationelt fortsat at arbejde med to adskilte regelsæt.
Med hensyn til de ministerielle bekendtgørelser om eksamenskrav og undervisning m.v. må overvejelserne om een fælles bekendtgørelse ske med speciel henvisning til 5. EF-direktivs bestemmelser herom.
Det må ikke overses, at der i en fælles lov og i fælles bekendtgørelser, hvor forholdene måtte tale herfor, kan indføjes differentierede regler på enkeltpunkter for henholdsvis de autoriserede revisorer og de registrerede revisorer.
Den fastsatte tidsfrist for undersøgelsesarbejdet begrundes med, at der tilstræbes vedtaget ny regler i folketingsåret 1987-88.
Revisionen af revisorlovene m.v. har alt for længe været udskudt, men må samfundsmæssigt og erhvervspolitisk anses for påtrængende.
