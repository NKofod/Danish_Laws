Skriftlig fremsættelse (10. april 2019) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om beskatning af fortjeneste ved afståelse af fast ejendom, ligningsloven og forskellige andre love (Indførelse af en sælgerpantebrevsmodel, forhøjelse af det skattefrie bundfradrag for ydelser fra sociale fonde m.v., ændring af opbevaringsperiode for grundlaget for indberetning af finansielle konti, udvidelse af sømandsfradraget til søfolk på forsknings- og havundersøgelsesskibe og ændring af virkningstidspunkt for udvidelse af tonnageskatteordningen med en række specialskibsaktiviteter m.v.) (Lovforslag nr.
L 225) Regeringen lægger stor vægt på, at der skabes de bedst mulige forhold for alle dele af dansk erhvervsliv.
Med lovforslaget foreslås det derfor for det første at indføre en sælgerpantebrevsmodel.
Forslaget udmønter en del af aftalen om finansloven for 2019, som regeringen og Dansk Folkeparti indgik den 30. november 2018, og skal bidrage til at lette købers mulighed for at rejse den fornødne finansiering ved køb af en erhvervsejendom og dermed styrke mulighederne for generationsskifte.
Bl.a.
Danmarks Fiskeriforening har under høringen ytret ønske om, at fiskefartøjer også bliver omfattet af sælgerpantebrevsmodellen.
Det ønske er vi i regeringen positive overfor.
Der er dog en række forhold, herunder bl.a. afgrænsningen af en sådan ordning, som vil skulle afklares, hvilket jeg derfor har bedt mine embedsmænd se nærmere på, så vi forhåbentlig i en senere folketingssamling kan få indført sådanne regler.
For det andet foreslås det at forhøje det nuværende skattefrie bundfradrag på 10.000 kr. for ydelser til personer fra godkendte fonde m.v., der støtter socialt eller sygdomsbekæmpende arbejde.
Dette skal sikre, at fradraget føres op på  og fremover følger  et niveau, som regeringen finder passende og rimeligt.
 Herudover består lovforslaget af tre delelementer, som virker uafhængigt af hinanden, men som medvirker til at fremme regeringens arbejde for aktivt at varetage Danmarks interesser gennem dansk medlemskab af internationale organisationer og samtidig bidrager til, at Danmark er en stærk og troværdig partner i multilaterale samarbejder.
 Det foreslås således for det tredje at forlænge den periode, grundlaget for indberetningerne vedrørende finansielle konti med tilknytning til udlandet skal opbevares, således at reglerne bringes i overensstemmelse med internationale OECD-standarder.
For det fjerde foreslås det at udvide sømandsfradraget til søfolk om bord på forsknings- og havundersøgelsesskibe inden for rammerne af EUs retningslinjer for statsstøtte til søtransportsektoren.
Udvidelsen har været efterspurgt af branchen, idet disse skibe  på samme måde som øvrige dele af søfartssektoren  udsættes for hård international konkurrence.
Sømandsfradraget er godkendt af Kommissionen som forenelig statsstøtte, og den foreslåede udvidelse vil ligeledes skulle godkendes.
Inden for området af statsstøtte til søfartssektoren foreslås for det femte en ændring af virkningstidspunktet for den udvidelse af tonnageskatteordningen med en række specialskibsaktiviteter, der blev vedtaget i 2015, og hvis ikrafttrædelse har afventet Kommissionens godkendelse.
Den foreslåede ændring er en forudsætning for, at udvidelsen kan sættes i kraft af skatteministeren med virkning for indkomstår, der begynder den 1. januar 2017 eller senere.
Den del af lovforslaget, som vedrører pantebrevsmodellen, skønnes at medføre et mindreprovenu efter tilbageløb og adfærd på 70 mio. kr. i 2020, 60 mio. kr. i 2021, 55 mio. kr. i 2022 og varigt 15 mio. kr.
De øvrige elementer i lovforslaget skønnes ikke at medføre nævneværdige provenumæssige konsekvenser.
 Forslaget fremsættes efter 1. april, idet bl.a. arbejdet med udformningen af en sælgerpantebrevsmodel har været særdeles omfattende.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
