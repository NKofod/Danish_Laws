Hvis studieaktiviteterne starter i august på en uddannelse, hvortil  

 der efter reglerne i uddannelsesbekendtgørelsen først optages studerende pr.  

 1. september, er den studerende berettiget til uddannelsesstøtte.
De  

 studerende er ikke forpligtede til at undersøge, om institutionen overholder  

 regler fastsat i andre sammenhænge.
 Ankenævnets brev af 21. februar 1991:
 I et brev af 9. september 1990 har De klaget over, at Styrelsen for  

 Statens Uddannelsesstøtte ikke har tildelt Dem uddannelsesstøtte i august  

 1990.
 De henviser til, at De startede på Deres HA-uddannelse på Storstrøms  

 Handelshøjskolecenter den 20. august 1990.
SU-styrelsen har i anledning af Deres klage afgivet en udtalelse i et brev  

 af 26. oktober 1990, hvoraf De har fået tilsendt en kopi.
Styrelsen oplyser  

 heri, at De blev optaget på HA-studiet med semesterstart den 20. august 1990.  

 Der blev afholdt ruskursus 20.~ 22. august og igen 30. august - 1. september  

 1990. Af et brev af 13. august 1990 fra handelshøjskolecenteret fremgår, at  

 forelæsninger og øvelsestimer startede den 27. august 1990.
Trods disse aktiviteter er det styrelsens opfattelse, at det må være  

 afgørende, at de studerende først er optaget på studiet pr. 1. september  

 1990, jf. § 15, stk. 1, i Undervisningsministeriets bekendtgørelse nr. 320 af  

 26. maj 1987 om optagelse ved uddannelserne på handelshøjskolerne og  

 handelshøjskoleafdelingerne.
Efter reglerne i § 7, stk. 1, nr. 1, i  

 Undervisnings- og Forskningsministeriets bekendtgørelse nr. 416 af 14. juni  

 1989 af lov om statens uddannelsesstøtte er det en betingelse for at få  

 støtte, at den uddannelsessøgende i Danmark gennemgår en uddannelse, der af  

 Undervisnings- og Forskningsministeriet er godkendt som støtteberettigende.  

 Det er på denne baggrund styrelsens opfattelse, at der først kan tildeles Dem  

 støtte fra den 1. september 1990. Styrelsen henviser også til § 28, stk. 1 og  

 3, i bekendtgørelse nr. 224 af 30. marts 1990 om uddannelsesstøtte.
Ankenævnet noterer sig, at handelshøjskolecenteret i brevet af 13. august  

 1990 oplyser de nye HA-studerende om, »at studieåret starter den 20.  

 august 1990 med vedlagte introduktionsprogram, og at forelæsninger og  

 øvelsestimer starter den 27. august 1990.« Introduktionsarrangementet for de nye HA-studerende indeholder adskillige  

 studierelevante aktiviteter, og de forelæsninger og øvelsestimer, som  

 begyndte den 27. august, er uomtvisteligt en så vigtig del af det egentlige  

 studium, at alle nye studerende er nødt til at deltage, hvis de skal gøre sig  

 håb om at komme godt i gang med deres uddannelse.
Deres uddannelse må derfor  

 betragtes som begyndt mandag den 20. august 1990, og De er herefter  

 berettiget til uddannelsesstøtte fra den 1. august 1990, idet HA-uddannelsen  

 er godkendt som støtteberettigende, og de andre støttebetingelser i loven §  

 7, stk. 1, er opfyldt.
