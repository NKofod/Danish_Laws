Uddannet kontorassistent og voksenunderviser, uddannelsen til voksenunderviser forudsætter forudgående faglig kompetence, overstiger erhvervsuddannelsesniveau, anvendt inden for de sidste 5 år Arbejdsmarkedets Ankenævn har behandlet Deres klage på møde den 19. september 2007.
Ankenævnet traf denne A F G Ø R E L S E De er ikke berettiget til VEU-godtgørelse i forbindelse med Deres deltagelse i AMU-kurset Almen fødevarehygiejne  obligatorisk certifikat afholdt i perioden 20. februar 2007 til 22. februar 2007.
 Deres arbejdsgiver har således heller ikke ret til refusion.
 Ankenævnet tiltræder således a-kassens afgørelse af 29. marts 2007.
B E G R U N D E L S E Efter reglerne er det en betingelse for at få VEU-godtgørelse, at ansøgeren ikke har en erhvervsrettet uddannelse, der med hensyn til niveau og varighed overstiger niveauet for erhvervsuddannelse, medmindre uddannelsen ikke har været anvendt inden for de sidste 5 år.
 Ankenævnet har ved afgørelsen lagt vægt på, at De har en erhvervsfaglig uddannelse inden for kontor (kontorassistent) samt har en voksenunderviseruddannelse, som forudsætter forudgående faglig kompetence.
 Efter ankenævnets opfattelse, har De herved en uddannelsesmæssig baggrund, der overstiger niveauet for erhvervsuddannelser.
 Ankenævnet har videre lagt vægt på, at De ifølge egne oplysninger i ansøgningsskemaet har gjort arbejdsmæssigt brug af uddannelsen inden for de sidste 5 år.
De er således ikke berettiget til VEU-godtgørelse.
Eftersom retten til refusion er en afledet ret, er Deres arbejdsgiver derfor heller ikke berettiget til lønrefusion.
B E M Æ R K N I N G E R T I L D E R E S K L A G E De har i Deres klage henvist til, at afslaget ikke er berettiget, idet De har taget Deres voksenunderviseruddannelse på deltid 1 dag om ugen i 2 år, og at uddannelsen derved ikke kan sidestilles med en længerevarende uddannelse.
De har ligeledes henvist til, at der ikke er adgangskrav om en gymnasial uddannelse til voksenunderviseruddannelsen.
Ankenævnet skal hertil bemærke, at afslaget på VEU-godtgørelse/refusion ikke er begrundet i varigheden af Deres voksenuddannelse, men derimod niveauet af denne.
Eftersom optagelse på uddannelsen til voksenunderviser kræver en form for forudgående faglig kompetence, anser ankenævnet uddannelsen som værende en videregående uddannelse, hvis niveau overstiger niveauet for erhvervsuddannelse.
Det forhold, at der ikke er adgangskrav om en gymnasial eksamen til voksenunderviseruddannelsen ændrer ikke derved.
R E G L E R Ankenævnet henviser til  § 1, § 2, stk. 1, nr. 1 og stk. 2, § 3, stk. 1, nr. 1, § 4, stk. 1 og § 9, stk. 1, i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 795 af 18. august 2005, og  § 1, stk. 1 og 2, § 2, stk. 1, nr. 1, § 4 og § 14, stk. 1, i bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra a-kassen samt Deres brev med bilag af 29. august 2007.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Arbejdsgiver Regler Bekendtgørelse af lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelsen nr. 795 af 18. august 2005:
§ 1. Loven har til formål at skabe økonomisk grundlag for, at voksne, fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
§ 2. Den personkreds, der kan opnå ydelser efter § 1, omfatter 1) beskæftigede lønmodtagere, såvel privat som offentligt ansatte, 2) selvstændige erhvervsdrivende og 3) ledige, der er berettigede til dagpenge efter § 55 i lov om arbejdsløshedsforsikring m.v. og Stk. 2. Det er en betingelse for at opnå ydelser efter § 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt de sidste 5 år.
 § 3. Der kan opnås ydelser efter § 1, jf. dog § 5, ved deltagelse i følgende uddannelser til og med erhvervsuddannelsesniveau, i det omfang udbuddet, dog undtaget de i nr. 9 nævnte forløb udløser tilskud efter lov om åben uddannelse (erhvervsrettet voksenuddannelse) m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
 § 4. Under deltagelse i uddannelse, der er omfattet af § 3, kan beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, stk. 1, nr. 3, opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.
 Stk. 3. Godtgørelsen udgør ved fuldtidsundervisning pr. undervisningsuge et beløb svarende til dagpengenes højeste beløb for en uge, jf. § 47 i lov om arbejdsløshedsforsikring m.v.
 Stk. 6. Undervisningsministeren kan fastsætte nærmere regler om godtgørelse.
§ 9. For beskæftigede lønmodtagere kan godtgørelse i henhold til §§ 4 og 5 udbetales til arbejdsgiveren i tilfælde, hvor der er truffet aftale om, at arbejdsgiveren fortsætter med at udbetale sædvanlig løn under uddannelsen.
Beløbet svarer til den godtgørelse, som en deltager kunne have fået udbetalt efter §§ 4 og 5. Beløbet kan dog højst udgøre et beløb, der svarer til arbejdsgiverens lønudgifter til en deltager under dennes uddannelse.
 Bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse:
 § 1. Der kan opnås godtgørelse efter reglerne i denne bekendtgørelse ved deltagelse i erhvervsrettet voksen- og efteruddannelse til og med erhvervsuddannelsesniveau.
 Stk. 2. Erhvervsrettet voksen- og efteruddannelse, jf. stk. 1, er:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
§ 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel privat som offentligt ansatte, jf. dog § 3, § 4. Det er en betingelse for at opnå godtgørelse efter denne bekendtgørelse, at deltageren 1) alene har en uddannelse ud over en almen skoleuddannelse til og med gymnasialt niveau, 2) har en erhvervsuddannelse efter lov om erhvervsuddannelser, en lærlingeuddannelse, en erhvervsfaglig grunduddannelse, en grundlæggende social- og sundhedsuddannelse eller en grundlæggende uddannelse efter lov om landbrugsuddannelser, 3) har en kommunal- eller etatsuddannelse eller lignende, hvis uddannelsesniveau og varighed ikke overstiger erhvervsuddannelserne eller et niveau og en varighed, der kan sidestilles hermed, eller 4) har en anden og højere uddannelse end nævnt i nr. 1-3, og ikke har haft beskæftigelse inden for uddannelsens område i de sidste 5 år.
Stk. 2. Uddannelser, der kan sidestilles med erhvervsuddannelserne, jf. stk. 1, er uddannelser, der i niveau eller varighed maksimalt svarer til niveauet eller varigheden af erhvervsuddannelserne.
Det er en betingelse, at der ikke er et adgangskrav til uddannelsen, der forudsætter bestået uddannelse på gymnasialt niveau.
 Stk. 3. Personer med en uddannelse, der er afløst af en ny tilsvarende uddannelse, kan opnå godtgørelse, hvis den nye uddannelse ikke forudsætter bestået gymnasial uddannelse.
§ 14. Arbejdsgivere, der efter aftale med deltageren udbetaler sædvanlig løn under uddannelsen, har ret til refusion.
Refusionen svarer til den godtgørelse, som deltageren ville have været berettiget til efter kapitlerne 3, 4 og 5. Refusionen kan dog ikke være højere end den løn, arbejdsgiveren udbetaler under uddannelsen.
