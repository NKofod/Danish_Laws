Fremsat den 1. april 2009 af Karl H.
Bornhøft (SF), Eigil Andersen (SF), Anne Baastrup (SF) og Ole Sohn (SF) Forslag til folketingsbeslutning om sygedagpenge til borgere, der søger behandling for livstruendesygdomme uden for EU Folketinget pålægger regeringen inden den 1. november 2009 at fremsætte lovforslag, der indebærer, at kommunen kan træffe afgørelse om at udbetale sygedagpenge til en borger, der søger behandling uden for EU af en sygdom, såfremt borgeren  søger behandling i udlandet af en livstruende sygdom og  de lægelige behandlingsmuligheder for sygdommen i Danmark anses for udtømt.
 Sygedagpenge skal også kunne ydes i tilfælde, hvor behandlingen ikke er lægefagligt godkendt her i landet.
Bemærkninger til forslaget Spørgsmålet om en persons ret til at få udbetalt sygedagpenge under et midlertidigt ophold i udlandet er reguleret i sygedagpengeloven.
Udgangspunktet er, at det er en betingelse for at få sygedagpenge, at man opholder sig i Danmark.
Dog har en sygedagpengemodtager, der søger behandling i et EU-land, efter EU-reglerne også ret til at få udbetalt sine danske sygedagpenge under opholdet.
Derimod er man som hovedregel udelukket fra at få sygedagpenge uden for EU-området.
Formålet med beslutningsforslaget er at åbne mulighed for, at der skal kunne udbetales sygedagpenge, hvis en person søger behandling uden for EU.
Betingelsen er, at behandlingen i udlandet skal vedrøre en livstruende sygdom, og at de lægelige behandlingsmuligheder for sygdommen skal anses for at være udtømt i Danmark.
Sygedagpenge skal også kunne ydes i tilfælde, hvor behandlingen ikke er lægefagligt godkendt her i landet.
Baggrunden for beslutningsforslaget er bl.a. en konkret sag omtalt i TV 2 den 8. oktober 2008, der handlede om en sygedagpengemodtager, der under et midlertidigt ophold i Kina ønskede at modtage behandling for sin kræftlidelse.
Den pågældende var under det midlertidige ophold ikke berettiget til at modtage sygedagpenge.
Forslagsstillerne finder, at der i et sådant tilfælde bør være mulighed for at yde sygedagpenge.
Mange cancerpatienter søger behandling i udlandet, når behandlingsmulighederne er udtømt i Danmark.
Dette sætter dem i store udgifter, hvis behandlingerne ikke kan godkendes lægefagligt her i landet.
Det er i dag forudsætningen for, at regionerne kan yde økonomisk støtte til behandlingen.
Men derudover rammes patienterne også på deres forsørgelsesgrundlag, da de mister retten til sygedagpenge, når de modtager ikkegodkendt behandling i udlandet.
Forslagsstillerne finder ikke, det kan være rimeligt, at man straffer borgere økonomisk, når de kæmper for deres liv og for at komme tilbage på arbejdsmarkedet.
Skriftlig fremsættelse Karl H.
Bornhøft (SF):
 Forslag til folketingsbeslutning om sygedagpenge til borgere, der søger behandling for livstruende sygdomme uden for EU.
(Beslutningsforslag nr.
B 153).
