 I den gældende landsoverenskomst om almindelig lægegerning er det fastsat,  

 at almen praksis ikke i forhold til den offentlige sygesikring kan anerkendes  

 drevet i aktie- eller anpartsselskabsform, og den offentlige sygesikring er  

 ikke forpligtet til at anerkende transporterklæringer afgivet af læger  

 vedrørende deres honorarkrav.
 Herefter må honorarer og andre ydelser, som er fastsat ved kollektiv  

 overenskomst mellem Den almindelige Danske Lægeforening og den offentlige  

 sygesikring for behandling af patienter, anses for personlig indkomst for  

 lægen, uanset at der eventuelt er givet afkald på ydelserne til fordel for et  

 aktie- eller anpartsselskab, som beherskes af den pågældende.
 I overensstemmelse hermed har ligningsrådet fastsat nedenstående  

 retningslinier for den skattemæssige behandling af lægepraksis, der drives i  

 selskabsform:
 For 1979 og senere indkomstår skal lægen personligt beskattes af de  

 ovenfor nævnte ydelser.
 Er de pågældende honorarer m.v. ikke indtægtsført hos lægen, skal lægens  

 indkomst forhøjes med beløbet.
 Endvidere skal selskabets indkomstansættelse nedsættes tilsvarende,  

 forudsat at det på tilfredsstillende måde dokumenteres, at beløbet er  

 udbetalt til eller godskrevet lægen.
 Det beløb, der skal overføres til personlig beskatning, reduceres med den  

 del af ydelserne, som allerede er medregnet i lægens skattepligtige indkomst  

 som løn, tantieme m.v. fra selskabet.
 I forbindelse med de nævnte ændringer af skatteansættelserne kan  

 ligningskommissionen tillade, at også en del af selskabets omkostninger  

 overføres, hvorefter de behandles som driftsudgifter afholdt af lægen.
 Den del af omkostningerne, der kan overføres, kan efter skatteyderens valg  

 ansættes indtil 25% af honorarerne, men kan ikke overstige selskabets faktisk  

 afholdte udgifter, eksklusive afskrivninger, løn og tantieme til den  

 pågældende.
 Hvis lægen ønsker at købe sin lægevirksomhed tilbage fra selskabet, må  

 dette ske til handelsværdi.
 Ved vurderingen af handelsværdien af goodwill vil det i almindelighed  

 kunne godkendes, at værdien fastsættes til den samme værdi, som blev fastsat  

 ved lægens overdragelse af virksomheden til selskabet.
 Foranstående medfører ingen indskrænkninger i lægers adgang til at drive  

 deres praksis i fast ejendom, der ejes af et selskab.
De anførte regler finder tilsvarende anvendelse i andre tilfælde, hvor det  

 ved kollektiv overenskomst med sygesikringen er fastsat, at honorarer og  

 andre ydelser er personlig indkomst, og at den offentlige sygesikring ikke er  

 forpligtet til at anerkende transporterklæringer vedrørende honorarkrav.
Det  

 bemærkes i denne forbindelse, at der ikke er fastsat sådanne bestemmelser i  

 overenskomsten mellem Dansk Tandlægeforening og den offentlige sygesikring.
 Statsskattedirektoratet, den 30. august  

 1979.
