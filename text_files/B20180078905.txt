Bekendtgørelse om oplysning af ejerkredsen i erhvervsfiskerselskaber I medfør af § 16, stk. 3, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 764 af 19. juni 2017, som ændret ved lov nr. 1563 af 19. december 2017, fastsættes:
 § 1. Erhvervsfiskeriselskaber, der delvist ejes af personer eller selskaber, der ikke er godkendt som berettiget til at drive selvstændigt erhvervsmæssigt fiskeri, jf. lovens § 16, stk. 1, skal i forbindelse med registrering afgive oplysninger om hele ejerkredsen, herunder i alle bagvedliggende selskaber.
 Stk. 2. Ved ændringer i ejerkredsen i et erhvervsfiskerselskab skal der gives meddelelse om disse ændringer.
 Stk. 3. Oplysninger om ejerkredsen i erhvervsfiskerselskaber, jf. stk. 1 og 2, skal indsendes til Fiskeristyrelsen senest 30 dage efter overdragelsen.
 Stk. 4. Erhvervsfiskerselskaber, der er registreret per 1. juli 2018, som ikke allerede har oplyst om ejerkredsen bag den del af selskabet, som er ejet af personer eller selskaber, der ikke er godkendt som berettiget til at drive selvstændigt erhvervsmæssigt fiskeri, skal indsende oplysninger om ejerkredsen til Fiskeristyrelsen senest 1. august 2018.
 Stk. 5. Indsendelse af oplysninger om ejerkredsen i erhvervsfiskerselskaber, jf. stk. 1, 2 og 4 skal være underskrevet af den eller de personer, som har tegningsretten i selskabet, og skal være vedlagt revideret ejerbog.
 § 2. Fiskeristyrelsen kan træffe afgørelse om, at et aktie- eller anpartsselskabs registrering som berettiget til at drive erhvervsmæssigt fiskeri i henhold til fiskerilovens § 16, stk. 1 eller 5 bortfalder, hvis anmeldelse af overdragelse af noterede aktier eller anparter ikke er meddelt Fiskeristyrelsen senest 30 dage efter overdragelsen.
 § 3. Med bøde straffes den der overtræder § 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 4. Bekendtgørelsen træder i kraft den 1. juli 2018.
