 I henhold til § 9 i lov om offentlig sygesikring, jf. lovbekendtgørelse  

 nr. 490 af 21. juli 1986, som ændret ved § 5 i lov nr. 948 af 23. december  

 1986, fastsættes følgende:
 § 1.  Den offentlige sygesikring yder tilskud til  

 optræning på optræningscentret i Karlslunde (Teddy Øfeldt) af sikrede,  

 lidende af spastisk lammelse, cerebral parese eller andre kroniske lammelser,  

 hvor der ifølge den lægelige diagnose er behov for langvarig optræning af  

 muskler, jf. § 2, stk. 1.
 Stk. 2.  Den offentlige sygesikring yder tilskud til  

 behandling på optræningscentret af sikrede med muskellidelser lokaliseret til  

 ryg, skulder og nakke samt til behandling af »tennisalbue« og  

 »kold skulder«, jf. § 2, stk. 2.
 § 2.  Tilskud til optræning, jf. § 1, stk. 1, ydes til  

 gruppe 1-sikrede og gruppe 2-sikrede, der er bosiddende i København, Roskilde  

 og Frederiksborg amtskommuner, i Københavns og Frederiksberg kommuner samt i  

 amtskommuner, hvor amtsrådet har truffet beslutning om at tiltræde  

 overenskomsten.
Stk. 2.  Tilskud til behandling af muskellidelser, jf. §  

 1, stk. 2, ydes til gruppe 1-sikrede og gruppe 2-sikrede, der er bosiddende i  

 en amtskommune, hvor amtsrådet har truffet beslutning om at tiltræde  

 overenskomsten.
For Københavns og Frederiksberg kommuner træffer magistraten  

 henholdsvis kommunalbestyrelsen beslutning om tiltrædelse af overenskomsten.
 Stk. 3.  Det er en forudsætning for ydelse af tilskud,  

 at der foreligger en skriftlig henvisning fra en læge, inden optræningen  

 eller behandlingen påbegyndes.
 Henvisningen skal indeholde oplysninger om diagnose, henvisningsperiode,  

 optræningens eller behandlingens omfang samt dato for udstedelsen.
 § 3.  Tilskud ydes på de vilkår, der er fastsat i  

 overenskomst mellem Teddy Øfeldt og Sygesikringens Forhandlingsudvalg.  

 Overenskomsten skal være godkendt af indenrigsministeren efter  

 sygesikringslovens § 26, stk. 2.
 § 4.  Sygesikringen yder tilskud med 25 pct. af det  

 honorar pr. behandlingstime, der er aftalt i overenskomst mellem Teddy Øfeldt  

 og Sygesikringens Forhandlingsudvalg.
 § 5.  Bekendtgørelsen træder i kraft ved  

 bekendtgørelsen i Lovtidende og har virkning fra den 1. april 1987. Samtidig  

 ophæves bekendtgørelse nr. 560 af 26. november 1981.
