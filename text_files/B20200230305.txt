Bekendtgørelse om tilskud til energibesparelser og energieffektiviseringer i erhvervsvirksomheder1) I medfør af § 2 a, § 7, stk. 2 og 3, § 9, stk. 4, § 19, § 21, stk. 2, og § 22, stk. 2, i lov om fremme af besparelser i energiforbruget, jf. lovbekendtgørelse nr. 1234 af 24. august 2020, og tekstanmærkning nr. 128 ad 29.24.27. til § 29 på finansloven for finansåret 2021 fastsættes:
Kapitel 1 Anvendelsesområde og definitioner § 1. Denne bekendtgørelse finder anvendelse for tilsagn om tilskud til virksomheder, der gennemfører projekter med henblik på at opnå energibesparelser og energieffektiviseringer i det endelige energiforbrug i Danmark, herunder for at opnå reduktioner i anvendelsen af fossile brændsler i forbindelse hermed.
§ 2. Tilskud til virksomheder, der gennemfører projekter med henblik på at opnå energibesparelser og energieffektiviseringer efter denne ordning udgør statsstøtte i medfør af artikel 107, stk. 1, i Traktaten om Den Europæiske Unions funktionsmåde.
Støtteordningen er anmeldt til Europa-Kommissionen i henhold til Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (den generelle gruppefritagelsesforordning), EU-Tidende 2014, nr.
L 187, s. 1, og administreres i overensstemmelse hermed.
 § 3. I denne bekendtgørelse forstås ved:
 1) Afskæringspris: Den pris pr. kWh pr. år, som den sidste ansøgning i prioritetsrækken i en ansøgningsrunde kan komme i betragtning med på grundlag af en vejledende tilsagnsramme (tærskelværdi).
 2) Arbejdets påbegyndelse: Som defineret i den generelle gruppefritagelsesforordnings artikel 2, nr. 23.
 3) Budpris: Ansøgte pris pr. kWh pr. år hvor der er taget højde for prioriteringsfaktorer, som derfor angiver projektets konkurrencedygtighed i prioritetsrækken i en ansøgningsrunde som følge af reduktion i anvendelsen af fossile brændsler.
 4) Endeligt energiforbrug: Al energi leveret til industri, tjenesteydelser, landbrug, fiskeri, gartneri og skovbrug, dog ikke leverancer til energiomdannelsessektoren og energiindustrien selv.
 5) Energi: Alle former for energiprodukter, brændsel, varme, vedvarende energi, elektricitet og andre former for energi som defineret i artikel 2, litra d, i Europa-Parlamentets og Rådets forordning (EF) nr. 1099/2008 af 22. oktober 2008 om energistatistik.
 6) Energiforbrug i transportsektoren: Energiforbrug som anvendes til al vejtransport med indregistrerede køretøjer, togdrift, herunder elforbrug til tog, signaler m.v. samt luft- og skibsfart.
 7) Energisparetiltag: Tiltag, som er aktiviteter, der medfører energibesparelser i det endelige energiforbrug.
 8) Energispareprojekt: Et projekt, som består af et eller flere konkrete energisparetiltag.
 9) Første års energibesparelse: Energibesparelsen fra projektets realisering og 12 måneder frem.
 10) Kollektivt produktionsanlæg: El- og varmeproduktionsanlæg hos slutbrugere, som leverer energi til et kollektivt forsyningsnet, med minimum årlig levering af varme til offentlige net på over 10 TJ eller med en el-effekt over 5 MW.
 11) Kriseramt: Som defineret i den generelle gruppefritagelsesforordnings artikel 2, nr. 18.
 12) Levetider: Den gennemsnitlige levetid af et energisparetiltag som fastlagt i bilag 1.
 13) Nyanlæg: Etablering af nye bygninger eller anlæg, herunder helt nye produktionssteder, nye produktionslinjer m.v.
 14) Prioriteringsfaktor: En faktor som vægter energibesparelser ved konvertering mellem energiarter som fastlagt i bilag 2 i forhold til reduktion i anvendelsen af fossile brændsler.
 15) Standardforudsætninger: En betegnelse for bestemte forudsætninger, som skal bruges til opgørelse af et energisparetiltag.
 16) Standardløsninger: En betegnelse for bestemte anvendelsesmetoder og fremgangsmåder, som skal bruges til opgørelse af et energisparetiltag.
 17) Tilbagebetalingstid: Investering fratrukket tilskuddet, delt med værdien af første års energibesparelse.
 18) Vejledende tilsagnsramme: Den grænse, der af Energistyrelsen fastlægges for den enkelte ansøgningsrunde, og som rammes af den sidste prioriterede og godkendte ansøgning.
 19) Virksomhedsstørrelse: Som defineret i artikel 2, nr. 2 og 24, i den generelle gruppefritagelsesforordning.
Kapitel 2 Støtteberettigede omkostninger og støtteintensitet § 4. De støtteberettigede omkostninger omfatter de yderligere investeringsomkostninger, der er nødvendige for at nå det højere energieffektivitetsniveau, og som er direkte relateret til gennemførelsen af projektet.
 Stk. 2. De støtteberettigede omkostninger omfatter:
1) ekstern rådgivning, projektudvikling, herunder udarbejdelse af ansøgningsmateriale, projektering forbundet med anlægsomkostninger og eventuel ekstern kvalitetssikring af ansøgningen hvis påkrævet af Energistyrelsen, 2) miljøgodkendelse, 3) anskaffelse af nødvendige anlægskomponenter, 4) entreprenørydelser og installation og 5) revision af regnskab som krævet af Energistyrelsen.
 Stk. 3. De støtteberettigede omkostninger opgøres som de nettoomkostninger, der er forbundet med gennemførelsen af projektet, jf. stk. 1, dvs. fratrukket moms, som ikke bæres endeligt af tilskudsmodtager, samt tilbagekrediteringer, rabatter og lignende.
 Stk. 4. De støtteberettigede omkostninger omfatter ikke afledte omkostninger af projektet.
 § 5. Der kan ydes tilskud afhængig af virksomhedens størrelse, jf. § 3, nr. 19. Der kan ydes tilskud på op til 30 pct. af de støtteberettigede omkostninger for store virksomheder, op til 40 pct. for mellemstore virksomheder og op til 50 pct. for små virksomheder.
 Stk. 2. Det samlede tilskud pr. energispareprojekt kan maksimalt udgøre et beløb svarende til 15 mio. euro.
 Stk. 3. Der kan maksimalt ydes et tilskud på 7 øre pr. kWh pr. år over energisparetiltagenes levetid, jf. bilag 1, tilbagediskonteret til nutidsværdi med en rente på 4 pct.
Kapitel 3 Betingelser for tilskud og vilkår i tilsagn § 6. Energistyrelsen kan forud for arbejdet med et projekts påbegyndelse, jf. § 3, nr. 2, give tilsagn om tilskud til virksomheder, der har søgt om støtte til gennemførelse af projekter med henblik på at opnå energibesparelser og energieffektiviseringer i det endelige energiforbrug i Danmark, ud fra en prioritering af den forventede pris pr. kWh pr. år over levetiden for projektet.
 Stk. 2. Ikke-offentlige virksomheder kan ansøge om tilsagn om tilskud.
 § 7. For at opnå tilsagn om tilskud skal følgende betingelser være opfyldt:
 1) Ansøger må ikke have modtaget et krav om tilbagebetaling af tilskud ydet af den samme medlemsstat, som Europa-Kommissionen ved en tidligere afgørelse har erklæret ulovlig og uforenelig med det indre marked, som ikke er fuldt ud efterkommet.
 2) Ansøger må ikke være kriseramt, jf. § 3, nr. 11, og afgiver tro- og loveerklæring herom, jf. dog stk. 4.
 3) Indkøb må ikke være gennemført, og arbejdet på projektet ikke påbegyndt, førend Energistyrelsen har meddelt tilsagn om tilskud, jf. § 3, nr. 2.
 4) Tilbagebetalingstiden for energispareprojektet må på ansøgningstidspunktet ikke være kortere end 2 år, når tilskuddet medregnes.
 5) Tilbagebetalingstiden for energispareprojektet må på ansøgningstidspunktet ikke være længere end 10 år, når tilskuddet medregnes.
 6) Der kan ikke gives tilsagn om mindre end 10.000 kr.
 7) Anlæg skal være funktionsdygtige og have været i drift på virksomheden i minimum 24 måneder.
 8) Projektet ville ikke være gennemført i fravær af tilskuddet.
 Stk. 2. Der kan ikke ydes tilskud til energispareprojekter, hvortil der ydes tilskud fra energiselskabernes energispareindsats, anden statsstøtte, tilskud efter anden lovgivning, tilskud fra EU-institutioner eller andre organer under EU.
 Stk. 3. Der kan desuden ikke ydes tilskud til tiltag, som virksomheder er forpligtet til at foretage i henhold til anden lovgivning, herunder hvis energisparetiltagene skal sikre, at virksomheder efterkommer EU-standarder, der allerede er vedtaget, selv hvis de endnu ikke er trådt i kraft.
 Stk. 4. § 7, nr. 2, finder ikke anvendelse på virksomheder, der er blevet kriseramt, jf. § 3, nr. 11, i perioden fra den 1. januar 2020 og til den 30. juni 2021.
§ 8. Energibesparelsen opgøres som nettoforskellen mellem energiforbruget før og energiforbruget efter gennemførelsen af energispareprojektet over levetiden.
Energibesparelsen skal opgøres i forhold til situationen før gennemførelsen af energispareprojektet og kan ikke være større end forbruget før gennemførelsen af energispareprojektet, jf. dog stk. 4.
 Stk. 2. Følgende energisparetiltag kan bl.a. medregnes i projektets energibesparelse:
 1) Udnyttelse af overskudsvarme, såfremt den reducerer virksomhedens mængde af tilført energi.
 2) Effektivisering af eksisterende kollektive produktionsanlæg, jf. § 3, nr. 10, med tilknyttet udstyr hos slutbrugere, såfremt det energibesparende tiltag reducerer virksomhedens mængde af tilført energi.
 3) Ændringer i råvarer, der indgår i en produktion eller energiforbrugende proces, dog kun hvis der sker en reduktion i den tilførte energi til virksomheden, hvis produktionsmængden og den producerede vare eller ydelse er uændret i før- og eftersituation, hvis ændringen ikke alene betyder nedlæggelse af energiforbrugende anlæg, komponenter eller installationer på virksomheden, og hvis der foretages en investering i en teknisk foranstaltning.
 Stk. 3. Følgende energisparetiltag kan ikke medregnes i projektets energibesparelse:
 1) Effekten af øget produktionskapacitet og -volumen i forbindelse med energieffektiviseringer.
 2) Energibesparelser, som alene skyldes sammenlægning, hel- eller delvis nedlæggelse af produktionen eller flytning af produktionen til en anden produktionsenhed.
 3) Energibesparelser i forbindelse med etablering af nye bygninger og nyanlæg, herunder helt nye produktionssteder, nye produktionslinjer m.v.
 4) Energibesparelser, der opstår ved almindelig vedligeholdelse.
 5) Energibesparelser i forbindelse med energiforbruget i transportsektoren, jf. § 3, nr. 6.
 6) Energibesparelser i forbindelse med energiforbruget til IT- og serverudstyr, herunder projekter vedrørende køleanlæg i serverrum og UPS anlæg i tilknytning til serverrum.
 7) Energibesparelser, opnået ved at reducere varme- eller elforbruget alene ved sænkning af temperatur, belysningsstyrke eller ventilationsmængde, hvor der ikke gennemføres andet end en manuel sænkning.
 8) Energibesparelser opnået på baggrund af ændret adfærd.
 9) Energibesparelser i forbindelse med etablering eller optimering af energiproducerende anlæg.
 10) Energibesparelser som fremkommer ved installation af brugt udstyr.
 Stk. 4. Hvis der i forbindelse med gennemførelsen af et energisparetiltag sker en forøgelse af produktionskapaciteten eller -volumen i det konkrete anlæg eller den enhed, som energieffektiviseres, skal energibesparelsen opgøres som følger:
 1) For den del af det fremtidige produktionsvolumen, som svarer til produktionsvolumen i før-situationen, opgøres besparelsen som nettoforskellen mellem energiforbruget med anvendelse af det oprindelige anlæg eller udstyr og energiforbrug med anvendelse af det nye anlæg eller udstyr.
 2) For det produktionsvolumen, der i eftersituationen ligger ud over produktionsvolumen i før-situationen, kan der ikke medregnes en energibesparelse, jf. § 8, stk. 3, nr. 1.
 § 9. I det tilfælde en standardforudsætning eller en standardløsning, jf. § 3, nr. 15 og 16, findes i ansøgningsskemaet, skal denne anvendes.
 Stk. 2. Levetider fremgår af bilag 1, og skal benyttes til opgørelse af energibesparelser.
 Stk. 3. Prioriteringsfaktorer fremgår af bilag 2, og benyttes til at vægte energibesparelser ved konvertering fra en energiart til en anden.
 § 10. Energistyrelsen kan fastsætte vilkår i tilsagn, herunder om:
1) afrapporteringer om projektets gennemførelse, 2) seneste tidspunkt for projektets påbegyndelse og afslutning, 3) frist for ansøgning om udbetaling af tilskud efter afslutning af projektet og 4) at tilsagnsmodtager skal stå til rådighed for erfaringsopsamling og evaluering af ordningen.
Kapitel 4 Ansøgning om tilskud § 11. Energistyrelsen indkalder ansøgninger om tilskud på Statens-tilskudspuljer.dk og på Energistyrelsens hjemmeside.
 Stk. 2. Indkaldelserne efter stk. 1 offentliggøres før ansøgningsrunderne åbner med angivelse af ansøgningsfrist.
 Stk. 3. Energistyrelsen offentliggør en vejledende tilsagnsramme, jf. § 3, nr. 18, der vil være en vejledende tilsagnsramme for ansøgningsrunden.
§ 12. Ansøgning om tilsagn om tilskud indsendes i to faser inden for to frister.
Ansøgningen skal indsendes digitalt via den ansøgningsportal, som offentliggøres på Energistyrelsens hjemmeside.
 Stk. 2. Ansøgning om tilsagn om tilskud indkaldt i medfør af § 11, stk. 1, skal indeholde følgende oplysninger i ansøgningsblanketten for første fase:
 1) Virksomhedsoplysninger.
 2) Energibesparelsens størrelse fordelt på levetider, jf. bilag 1, vægtet med en prioriteringsfaktor, jf. bilag 2.
 3) Ansøgt tilskudsbeløb i øre pr. kWh pr. år over levetiden for projektet.
 4) Ansøgt tilskudsbeløb i alt.
 5) Anvendt energiart.
 6) Projekttitel.
 7) Kategori af tiltag.
Stk. 3. Ansøgninger, som Energistyrelsen har modtaget inden for ansøgningsfristen, jf. § 11, stk. 2, prioriteres ud fra den i ansøgningen beregnede budpris.
Ansøger modtager en kvittering for modtagelse af ansøgningen, som indeholder oplysning om den foreløbige afskæringspris, samt en frist for indsendelse af den supplerende dokumentation.
Stk. 4. Ansøgning om tilskud i anden fase skal indeholde dokumentation for de oplysninger, der fremgår i ansøgningsblanketten vedrørende det konkrete energisparetiltag, herunder dokumentation for før-forbruget og før-situationen, samt forventning om besparelsens størrelse efter projektets gennemførelse.
Ud over de i ansøgningsblanketten angivne dokumentationskrav, kan Energistyrelsen anmode om supplerende dokumentation, herunder stille krav til ansøger om ekstern energifaglig kvalitetssikring af ansøgningen.
 § 13. Et energisparetiltag må kun fremgå af én ansøgning pr. ansøgningsrunde og må på ansøgningstidspunktet ikke være under behandling i andre ansøgningsrunder.
 Stk. 2. Ansøgninger skal indeholde en underskrevet tro- og loveerklæring på, at de i ansøgningen indeholdte energisparetiltag ikke fremgår af andre ansøgninger i samme ansøgningsrunde eller er under behandling i andre ansøgningsrunder.
Kapitel 5 Afgørelse om tilsagn om tilskud § 14. Energistyrelsen kan træffe afgørelse om tilsagn om tilskud inden for den bevillingsmæssige ramme afsat på finansloven for det pågældende år.
§ 15. På grundlag af oplysningerne i indkomne ansøgninger, herunder dokumentation, jf. § 12, stk. 4, vurderer Energistyrelsen, om ansøgningen kan godkendes efter § 7, og der kan meddeles tilsagn om tilskud til det ansøgte projekt.
Energistyrelsen kan meddele afslag til det ansøgte projekt, hvis projektet afviger væsentligt fra de oplysninger, der er indgivet under første fase i ansøgningsprocessen, jf. § 12, stk. 2.
 Stk. 2. Ansøgninger, der er godkendt i medfør af stk. 1, kan få tilsagn om tilskud inden for den vejledende tilsagnsramme, jf. § 11, stk. 3. Det dyreste projekt, der når den vejledende tilsagnsramme (tærskelværdien), og som er godkendt i medfør af stk. 1, fastsætter den endelige afskæringspris og kan opnå tilsagn om tilskud i sin helhed, hvis der er flere midler inden for den bevillingsmæssige ramme for det pågældende år.
Stk. 3. Såfremt flere projekter har samme pris og når den vejledende tilsagnsramme (tærskelværdien), jf. stk. 2, prioriterer Energistyrelsen ansøgningen med den største forventede CO2-reduktion.
Såfremt CO2-reduktionen også er ens for ansøgningerne nævnt i 1. pkt., prioriterer Energistyrelsen ansøgningen med den største forventede energibesparelse.
§ 16. Energistyrelsen kan efter begrundet ansøgning godkende, at et projekt ændres, selvom projektet er igangsat, men ikke afsluttet.
Ved vurderingen af denne ansøgning lægges vægt på, at projektet i det væsentlige er indeholdt i den oprindelige projektansøgning, og det oprindelige projekts målsætning om energibesparelse eller energieffektivisering helt eller delvist vil kunne gennemføres.
Energistyrelsen kan i den forbindelse nedjustere det tilskudsbeløb, der følger af det oprindelige tilsagn.
 Stk. 2. Anmodning om projektændring, jf. stk. 1, skal være modtaget i Energistyrelsen inden 30 dage før den dato, hvor projektet senest skal være afsluttet.
Stk. 3. Energistyrelsen kan efter begrundet skriftlig ansøgning tillade, at en ny ejer, driftsansvarlig eller bruger, som er omfattet af § 6, som ny tilsagnshaver indtræder i rettigheder og pligter, der følger af et allerede meddelt tilsagn, også selv om projektet er påbegyndt.
Ansøgningen skal være underskrevet af både overdrager og erhverver af virksomheder, som projektet vedrører.
Kapitel 6 Udbetaling af tilskud § 17. Energistyrelsen træffer efter ansøgning afgørelse om udbetaling af tilskud.
§ 18. Ansøgning om udbetaling af tilskud skal indsendes digitalt via den ansøgningsportal, som offentliggøres på Energistyrelsens hjemmeside.
Ansøgningen skal indsendes senest 2 år efter tilsagn om tilskud er meddelt og senest 30 dage efter projektets afslutning, medmindre der er fastsat vilkår om andet, jf. § 10.
 Stk. 2. Hvis ansøgning om udbetaling, jf. stk. 1, ikke er indgivet rettidigt, kan Energistyrelsen træffe afgørelse om, at tilsagnet bortfalder helt eller delvist, jf. § 24, nr. 5.
Stk. 3. Energistyrelsen kan dispensere fra fristen i stk. 1 på baggrund af en begrundet skriftlig anmodning.
Ved vurdering af denne anmodning lægges vægt på, at projektet opfylder tilsagnets betingelser og vilkår, samt at ansøgning om udbetaling har være forbundet med betydelige vanskeligheder eller force majeure-lignende hændelser.
§ 19. Ansøgning om udbetaling af tilskud skal indeholde dokumentation for, at betingelser og vilkår i tilsagnet vedrørende det konkrete energisparetiltag er opfyldt, herunder dokumentation for efter-forbruget og efter-situationen, samt besparelsens størrelse efter projektets gennemførelse.
Dokumentationen skal desuden indeholde et projektregnskab med oplysninger om de afholdte og betalte støtteberettigede omkostninger.
Regnskabet skal være vedlagt en liste over regningsbilagene og en ansøgererklæring udformet efter Energistyrelsens anvisning.
 Stk. 2. Udgør tilskudsbeløbet 500.000 kr. eller derover, skal regnskabet revideres i overensstemmelse med en revisionsinstruks udarbejdet af Energistyrelsen.
 Stk. 3. Udgør tilskudsbeløbet under 500.000 kr., skal en kopi af regnskabsbilagene vedlægges.
 Stk. 4. Regningsbilag, der anvendes som dokumentation for afholdte og betalte støtteberettigede omkostninger, jf. § 4, for energispareprojektet, skal af den udførende virksomhed være påført oplysninger om følgende:
 1) Den udførende virksomheds CVR-nummer eller andet nationalt identifikationsnummer.
 2) Hvilken virksomhed og hvilken adresse arbejdet vedrører.
 3) Hvilket arbejde, der er udført i forhold til det tilskudsberettigede projekt.
 4) Start- og slutdato for udførelsen af arbejdet.
 Stk. 5. Såfremt et regnskabsbilag dækker både over tilskudsberettigede og ikke-tilskudsberettigede omkostninger, skal det klart fremgå, hvilke omkostninger, der er de tilskudsberettigede omkostninger.
 Stk. 6. Energistyrelsen skal på forlangende have originale bilag forevist.
 § 20. Udbetaling af tilskud er betinget af, at:
1) projektet er gennemført som beskrevet i tilsagnet med tilhørende vilkår og 2) der efter anmodning kan fremvises supplerende klar, detaljeret og ajourført dokumentation herfor.
 § 21. Tilskud udbetales til NemKonto.
Kapitel 7 Kontrol og oplysningsforpligtelser § 22. Energistyrelsen fører kontrol med, at tilskudsmodtageren overholder betingelser og vilkår for tilsagnet.
Stk. 2. Energistyrelsen og de, der er særligt bemyndiget dertil, jf. lovens § 19, har, hvis det skønnes nødvendigt for at tilvejebringe oplysninger til brug for kontrolopgaver i henhold til lovens kapitel 3 eller regler udstedt i medfør heraf, mod behørig legitimation og uden retskendelse adgang til fysiske installationer og konstruktioner i virksomheder, hvortil der er givet tilsagn om tilskud til energibesparelser eller energieffektiviseringer.
På tilsvarende måde har Energistyrelsen og de, der er særligt bemyndiget dertil, adgang til virksomheders regnskaber, forretningsbøger, papirer m.v., herunder materiale, der opbevares i elektronisk form.
 § 23. Enhver, der modtager tilsagn efter denne bekendtgørelse, er forpligtet til efter anmodning at afgive enhver oplysning, der har betydning for Energistyrelsens behandling af ansøgninger om tilsagn eller udbetaling samt kontrol med de fastsatte betingelser og vilkår.
 Stk. 2. Tilsagnshaver skal gøre Energistyrelsen opmærksom på virksomhedens ændrede forhold, der kan være af betydning for tilsagn om tilskud eller udbetaling af tilskud, eller som strider imod de af Energistyrelsen fastsatte betingelser og vilkår.
Kapitel 8 Bortfald og tilbagebetaling af tilskud § 24. Energistyrelsen kan træffe afgørelse om, at tilsagn om tilskud bortfalder helt eller delvist, hvis:
1) projektet ikke er gennemført som forudsat i afgørelse om tilsagn om tilskud, 2) tilskudsmodtageren ikke opfylder tilsagnets vilkår, 3) betingelser for tilsagn om tilskud eller udbetaling af tilskud ikke er opfyldt, 4) tilsagnsmodtageren har afgivet urigtige eller vildledende oplysninger eller har fortiet oplysninger af betydning for ansøgningen om tilsagn om tilskud eller udbetaling af tilskud, 5) den fastsatte frist for projektets gennemførelse i tilsagnet eller indsendelse af udbetalingsansøgning overskrides, dog gælder § 18, stk. 3, eller 6) tildeling af tilskud til energispareprojektet er i strid med gruppefritagelsesforordningen.
 § 25. Hvis tilskuddet er udbetalt, kan det kræves helt eller delvist tilbagebetalt i henhold til de i § 24 opregnede tilfælde.
Stk. 2. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke rettidigt, tillægges renter efter forfaldsdagen svarende til den rente, der er fastsat i rentelovens § 5, jf. lovbekendtgørelse nr. 459 af 13. maj 2014.
Kapitel 9 Klageadgang og straf § 26. Energistyrelsens afgørelser efter denne bekendtgørelse kan påklages til Energiklagenævnet inden for 4 uger fra meddelelse om afgørelse.
 Stk. 2. Afgørelser truffet af Energiklagenævnet i henhold til denne bekendtgørelse kan ikke indbringes for anden administrativ myndighed.
 § 27. Medmindre højere straf er forskyldt efter anden lovgivning, straffes med bøde den tilsagnsmodtager, der afgiver urigtige eller vildledende oplysninger i forbindelse med:
1) ansøgning om tilskud, jf. § 12, stk. 1 eller 4, 2) ansøgning om udbetaling af tilskud, jf. § 19, stk. 1-6, 3) Energistyrelsens anmodning om afgivelse af yderligere oplysninger efter § 23, stk. 1, eller 4) ansøgers underretningspligt, jf. § 23, stk. 2.
 Stk. 2. Tilsagnsmodtager kan straffes med bøde for ikke at yde fornøden vejledning og hjælp ved kontrollens gennemførelse i overensstemmelse med lovens § 9, stk. 3.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 10 Ikrafttrædelse § 28. Bekendtgørelsen træder i kraft den 6. januar 2021.
 Stk. 2. Bekendtgørelse nr. 1414 af 29. september 2020 om tilskud til energibesparelser og energieffektiviseringer i erhvervsvirksomheder ophæves.
Klima-, Energi- og Forsyningsministeriet, den 29. december 2020 Dan Jørgensen / Stig Uffe Pedersen Bilag 1 Levetider for energisparetiltag Tabel 1: Levetider for energisparetiltag Bilag 2 Prioriteringsfaktorer Besparelser skal, jf. § 12, stk. 2, nr. 2, vægtes med prioriteringsfaktorer.
Prioriteringsfaktorerne fremgår af nedenstående tabel og benyttes til at fastsætte ansøgers budpris i de tilfælde, hvor der konverteres fra en energiart til en anden.
I de tilfælde, hvor der ikke sker en konvertering, er prioriteringsfaktoren 1.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2012/27/EU af 25. oktober 2012 om energieffektivitet, om ændring af direktiv 2009/125/EF og 2010/30/EU samt om ophævelse af direktiv 2004/8/EF og 2006/32/EF, EU-Tidende 2012, nr.
L 315, side 1, som senest ændret ved Europa-Parlamentets og Rådets direktiv 2019/944/EU af 5. juni 2019, EU-Tidende 2019, nr.
L 158, side 125, og Europa-Parlamentets og Rådets direktiv 2018/2001/EU af 11. december 2018 om fremme af anvendelsen af energi fra vedvarende energikilder, EU-Tidende 2018, nr.
L 328, side 82. I bekendtgørelsen er der medtaget visse bestemmelser fra Europa-Parlamentets og Rådets forordning 972/2020/EU af 2. juli 2020 om ændring af forordning (EU) nr. 1407/2013 for så vidt angår forlængelse og ændring af forordning (EU) nr. 651/2014 for så vidt angår forlængelse og relevante tilpasninger, EU-Tidende 2020, nr.
L 215, side 3. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i loven er således udelukkende begrundet i praktiske hensyn og berører ikke forordningens umiddelbare gyldighed i Danmark.
Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
