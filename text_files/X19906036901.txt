Konkurrencerådet fandt, at Advokatsamfundets vedtagelser er omfattet  

 af anmeldelsespligten i konkurrenceloven.
Rådet lagde bl.a. vægt på, at alle  

 advokater skal være medlem af Advokatsamfundet, således at foreningens  

 vedtagelser virker på samme måde, som hvis alle advokater havde indgået  

 aftaler om fælles vejledende salærtakster, annonceringsform mv., samt at der  

 i lovgivningen findes bestemmelser, som ud over at forstærke de af  

 Advokatsamfundet vedtagne konkurrencebegrænsninger, i sig selv virker  

 konkurrencebegrænsende på markedsområder, der indgår i advokatvirksomheders  

 erhvervsudøvelse.
Det danske Advokatsamfund er advokaternes brancheforening, som samtlige  

 advokater skal være medlem af.
Advokatsamfundet har vedtaget vejledende  

 takster for en række advokatydelser og »Regler for god advokatskik og  

 kollegialitet«.
Advokatsamfundet var under monopolloven registreret i Monopoltilsynet i  

 henhold til lovens § 6, stk. 2, hvorefter enkeltvirksomheder og  

 sammenslutninger, som udøver eller vil kunne udøve en væsentlig indflydelse  

 på markedet, skulle anmeldes, når tilsynet fremsatte krav herom.
De af  

 sådanne virksomheder eller sammenslutninger trufne konkurrenceregulerende  

 bestemmelser skulle ligeledes anmeldes efter krav fra tilsynet.
Vedtægterne,  

 taksterne og Regler for god advokatskik og kollegialitet var indført i  

 registret.
 Efter bestemmelserne i konkurrencelovens § 5, stk. 1, er der  

 anmeldelsespligt for aftaler og vedtagelser med dominerende  

 markedsindflydelse.
 Spørgsmålet om anmeldelsepligt for Advokatsamfundets vedtagelser har været  

 forelagt Konkurrencerådet.
Af Retsplejelovens kapitel 15 vedrørende Advokatsamfundet og Advokatnævnet  

 fremgår, at alle advokater er medlem af Advokatsamfundet.
Det fremgår videre,  

 at Advokatsamfundets bestyrelse, der benævnes Advokatrådet, fører tilsyn med  

 advokaterne og deres autoriserede fuldmægtige.
Finder rådet, at en advokat  

 ikke har handlet i overensstemmelse med de pligter, stillingen medfører, kan  

 det indklage den pågældende for Advokatnævnet.
Advokatnævnet består af en formand og 2 næstformænd, der alle skal være  

 dommere, samt af 15 andre medlemmer.
Heraf udpeges de 6, der ikke må være  

 advokater, af justitsministeren, medens 9 vælges af Advokatsamfundet blandt  

 advokater, der ikke er medlem af Advokatrådet.
Justitsministeren fastsætter  

 nærmere regler om Advokatnævnets virksomhed.
 Advokatsamfundet opdeles i et antal advokatkredse.
 Advokatsamfundet fastsætter regler om sin organisation og virksomhed i en  

 vedtægt, der skal godkendes af justitsministeren.
 Klager over vederlag, som en advokat har forlangt for sit arbejde, kan  

 indbringes for den advokatkreds, hvor advokaten har sit kontor.  

 Kredsbestyrelsens afgørelse kan indbringes for Advokatnævnet.
 Klager over, at en advokat har tilsidesat pligter, der følger af  

 retsplejeloven eller af forskrifter fastsat i medfør heraf, kan indbringes  

 for Advokatnævnet.
Som nævnt ovenfor har Advokatsamfundet vedtaget fælles takster for visse  

 advokatydelser.
Det drejer sig om procedure, møder i fogedret ved udlæg og  

 indsættelsesforretninger, inkasso, bobehandling, byggesager, oprettelse af  

 interessentskabskontrakter, overdragelse af fast ejendom,  

 forretningsoverdragelse, lånesager m.m. vedrørende fast ejendom og  

 formueforvaltning.
Taksterne er i følge de vedtagne Regler for god  

 advokatskik og kollegialitet vejledende.
Det fremgår videre af de kollegiale  

 regler, at advokaten kan fravige taksterne i opadgående eller nedadgående  

 retning, når særlige forhold giver rimeligt grundlag herfor og under ansvar  

 over for advokatmyndighederne.
Ud over de advokatpligter, som pålægges af lovgivningen, har  

 Advokatsamfundet som nævnt ovenfor fastsat regler om kollegiale pligter og  

 god advokatskik.
Der er således fastsat bestemmelser om reklamering mv.,  

 etablering, om advokaters adfærd over for klienter, over for kolleger og over  

 for andre erhverv, herunder vinkelskrivere.
Reklameringsreglerne indeholder  

 en detailleret opregning af, hvad der må reklameres med, forbud mod visse  

 former for reklame, f.eks med prisangivelser bortset fra det takstbestemte  

 salær, samt på hvilken måde der må reklameres.
Advokatrådet kan fastsætte  

 afvigende reklameringsregler på særlige erhvervsområder.
 Overtrædelse af de kollegiale regler kan i det omfang, de er udtryk for en  

 adfærd i strid med god advokatskik, jf. retsplejelovens § 126, medføre  

 disciplinære reaktioner ved Advokatnævnet.
 Konkurrencerådet fandt, at Advokatsamfundets vedtagelser er omfattet af  

 anmeldelsespligten i konkurrencelovens § 5, stk. 1, idet de udøver eller vil  

 kunne udøve den i loven nævnte dominerende indflydelse på udøvelsen af  

 advokaterhvervet.
 Rådet lagde herved vægt på, at alle advokater skal være medlem af  

 Advokatsamfundet, således at brancheforeningens vedtagelser virker på samme  

 måde, som hvis alle advokater havde indgået aftaler om fælles vejledende  

 salærtakster, annonceringsform mm.
De branchemæssigt fastsatte salærtakster omfatter en betydelig del af  

 omsætningen i en advokatforretning.
Taksterne betegnes som vejledende, men  

 kan kun fraviges, også i nedadgående retning, hvor særlige forhold i det  

 konkrete tilfælde giver rimeligt grundlag herfor, medens systematiske og  

 generelle fravigelser vil blive anset som stridende mod de kollegiale  

 vedtagelser.
Det vedtagne takstsystem indebærer således en  

 konkurrencebegrænsning mellem de enkelte advokatvirksomheder og må antages at  

 påvirke advokaternes prisfastsættelse i betydelig grad.
Med hensyn til de kollegiale regler er det især de heri indeholdte  

 annonceringsregler, der påkalder sig opmærksomhed i konkurrencemæssig  

 henseende.
Advokatrådet har i juni 1986 liberaliseret annonceringsreglerne,  

 således at det nu er tilladt at avertere med advokatens arbejdsområde  

 (grenavertering), men reklamering må fortsat ikke indeholde prisangivelser,  

 bortset fra det vejledende takstbestemte salær.
 Det forhold, at der i henhold til retsplejeloven er tillagt Advokatnævnet  

 sanktionsmuligheder over for medlemmers adfærd (herunder prisfastsættelse) i  

 relation til de af Advokatsamfundet vedtagne kollegiale regler, indebærer i  

 kombination med det lovbestemte medlemskab af Advokatsamfundet, at  

 Advokatsamfundets vedtagelser i ganske særlig grad har dominerende  

 indflydelse på det markedsområde, der udgør advokatvirksomheders  

 erhvervsudøvelse.
I øvrigt har rådet ved vurderingen af Advokatsamfundets vedtagelser i  

 relation til konkurrencelovens bestemmelser tillagt det betydning, at der i  

 lovgivningen findes bestemmelser, som ud over at forstærke de af  

 Advokatsamfundet vedtagne konkurrencebegrænsninger, i sig selv virker  

 konkurrencebegrænsende på markedsområder, der indgår i advokatvirksomheders  

 erhvervsudøvelse.
Der tænkes således på bestemmelserne i retsplejeloven  

 vedrørende advokaters eneret til at udføre retssager for andre og vedrørende  

 advokaters mulighed for at have kontor i flere retskredse.
Af betydning for  

 konkurrenceforholdene er endvidere ejendomsmæglerlovens bestemmelse om, at  

 ejendomsmæglere ikke må udfærdige de til tinglysning bestemte dokumenter om  

 overdragelse af fast ejendom samt bestemmelserne i  

 »vinkelskriverloven«.
 Konsekvensen af anmeldelsespligten for Advokatsamfundets vedtagelser er,  

 at ændringer i forhold, hvorom anmeldelse er sket, ligeledes skal anmeldes  

 (inden 14 dage), jf. lovens § 5, stk. 2. Aftaler og vedtagelser, der er  

 omfattet af bestemmelsen i konkurrencelovens § 5, stk. 1, er ifølge  

 bestemmelsens stk. 3 ikke gyldige, medmindre de anmeldes inden for den  

 foreskrevne frist.
 For at fremme gennemsigtigheden giver konkurrenceloven offentligheden en  

 vidtgående adgang til oplysninger om konkurrenceforhold, jf. lovens § 10, og  

 dette gælder også de oplysninger, som fremgår af de anmeldte aftaler.
Der ligger ikke i anmeldelsen af Advokatsamfundets vedtagelser nogen  

 godkendelse af det anmeldte, der til enhver tid kan gøres til genstand for  

 vurdering i henhold til konkurrencelovens øvrige bestemmelser.
Med afgørelsen  

 har Konkurrencerådet alene taget stilling til, at Advokatsamfundets  

 vedtagelser udøver eller vil kunne udøve den i loven nævnte dominerende  

 indflydelse på udøvelsen af advokaterhvervet.
 De videregående problemer om hvorvidt de konkurrencebegrænsende  

 vedtagelser medfører eller vil kunne medføre skadelige virkninger for  

 konkurrencen mv. (konkurrencelovens § 11) samt betydningen for  

 konkurrenceforholdene af den øvrige lovmæssige regulering af advokaterhvervet  

 og ydelser, der indgår i advokaternes erhvervsudøvelse (konkurrencelovens §  

 15) er ikke taget op til vurdering af Konkurrencerådet ved denne lejlighed.
