Skriftlig fremsættelse (28. marts 2012) Børne- og undervisningsministeren (Christine Antorini) Herved tillader jeg mig for Folketinget at fremsætte:
Forslag til lov om ændring af lov om folkeskolen (Godkendelse af specialundervisning i dagbehandlingstilbud og anbringelsessteder m.v.) (Lovforslag nr.
L 129).
Det er regeringens målsætning, at vi skal have en faglig stærk folkeskole for alle.
Det forudsætter en omstilling af folkeskolen, hvor kommunerne får brug for mere fleksibilitet i tilrettelæggelsen af undervisningen til elever med særlige behov.
 Med henblik på at inkludere flere børn i folkeskolen foreslås det, at børne- og undervisningsministeren bemyndiges til at fastsætte regler om bopælskommunens inddragelse og godkendelse af undervisningstilbuddet til børn, der af de sociale myndigheder i bopælskommunen er henvist til et dagbehandlingstilbud eller anbragt i et anbringelsessted i en anden kommune.
 Bemyndigelsen forventes udnyttet til at fastsætte regler om, at kommunalbestyrelsen i den kommune, hvor dagbehandlingstilbuddet eller anbringelsesstedet ligger (beliggenhedskommunen), skal inddrage bopælskommunen (den anbringende kommune) i de tilfælde, hvor barnet foreslås henvist til specialundervisning i dagbehandlingstilbuddet eller anbringelsesstedet.
Bopælskommunen skal godkende det foreslåede undervisningstilbud i dagbehandlingstilbuddet eller i anbringelsesstedet.
Der vil således blive mulighed for, at bopælskommunen ud fra sit kendskab til barnet kan foreslå, at barnet i stedet henvises til et undervisningstilbud i folkeskolen.
Det kan enten være et undervisningstilbud i den almindelige folkeskole med de nødvendige støtteforanstaltninger og faglige udfordringer eller et undervisningstilbud i en kommunal specialklasse eller en kommunal specialskole.
 Hvis der ikke kan opnås enighed mellem kommunerne om henvisning af barnet til specialundervisning i dagbehandlingstilbuddet eller anbringelsesstedet, må kommunalbestyrelsen i beliggenhedskommunen henvise barnet til et undervisningstilbud i folkeskolen.
Der påtænkes også fastsat regler om, at beliggenhedskommunen skal inddrage bopælskommunen i beslutningen om, hvilket undervisningstilbud barnet skal have i folkeskolen.
Det vil fortsat være kommunalbestyrelsen i beliggenhedskommunen, der træffer beslutning om barnets henvisning til et undervisningstilbud i folkeskolen og eventuelle senere ændringer af barnets undervisningstilbud i folkeskolen.
 Det foreslås, at loven træder i kraft den 1. august 2012.
 Idet jeg i øvrigt henviser til lovforslaget og de ledsagende bemærkninger, tillader jeg mig at anbefale lovforslaget til det høje Tings velvillige behandling.
