 Det sociale udvalg i A kommune anmodede den 12. december 1986  

 skriftligt B kommune om samtykke til at yde flyttehjælp til en ung mand M,  

 der oplyste, at han fra 1. januar 1987 havde fået læreplads i B kommune.
 Det sociale udvalg i B kommune meddelte samtykke til flytning.
 Flyttetilsagnet blev givet under forudsætning af, at M påbegyndte  

 lærepladsen.
 M kom ikke i lære, og han modtog i stedet kontanthjælp fra B kommune.
 B kommune anmodede A kommune om refusionstilsagn, da forudsætningen  

 for det tidligere givne flyttetilsagn var bortfaldet.
 Ankestyrelsen fandt, at det måtte påhvile A kommune at sikre sig, at  

 der var tilstrækkeligt grundlag for, at flytning fandt sted fra A kommune til  

 B kommune.
 Ankestyrelsen fandt, at A kommune ikke havde gjort tilstrækkeligt for  

 at sikre sig, at der var en læreplads til M, hvorfor A kommune måtte anses  

 som opholdskommune for M.
 REDEGØRELSE FOR SAGEN:
En ung mand M anmodede den 10. december 1986 socialforvaltningen i B kommune om hjælp til indskud til et værelse i kommunen, da han fra 1. januar 1987 havde fået læreplads i kommunen.
M kunne flytte ind på værelset pr. 15. december 1986.
 M boede i og modtog kontanthjælp fra A kommune.
 M blev henvist til at søge hjælp i A kommune.
Det sociale udvalg i A kommune anmodede den 12. december 1986 skriftligt B kommune om samtykke til at yde flyttehjælp til M.
A kommune oplyste samtidig om omfanget af den flyttehjælp, der ville blive bevilget M.
Det sociale udvalg i B kommune meddelte den 18. december 1986 samtykke til flytning, jf. bistandslovens § 47, stk. 2.
Flyttetilsagnet blev givet under forudsætning af, at M påbegyndte lærepladsen.
M oplyste den 29. december 1986 overfor B kommune, at lærepladsforholdet først startede den 1. februar 1987. B kommune udbetalte herefter med virkning fra 1. januar 1987 kontanthjælp.
 Den 23. januar 1987 oplyste M, at læreforholdet ikke blev til noget.
Det sociale udvalg i B kommune anmodede den 29. januar 1987 A kommune om refusionstilsagn for M, da forudsætningen for flyttetilsagnet af 18. december 1986 var bortfaldet.
B kommune oplyste samtidig, at M den 26. januar 1987 havde fået arbejde.
M modtog kontanthjælp frem til første lønudbetaling den 12. februar 1987.
 M modtog påny kontanthjælp fra 24. februar 1987 til 8. april 1987.
Hjælpen blev ydet med tilbagebetalingspligt, jf. bistandslovens § 26, stk. 1, nr. 1.
 A kommune meddelte afslag på refusionstilsagn.
B kommune anførte overfor amtsankenævnet, at det påhvilede A kommune at indhente den fornødne dokumentation for læreforholdet.
A kommune oplyste overfor nævnet, at oplysningen om læreplads samt bolig stammede fra en telefonisk henvendelse fra M.
Der forelå således ingen dokumentation for læreforholdet.
 AFGØRELSEN, DER KLAGES OVER:
Amtsankenævnet fandt ikke, at det sociale udvalg i A kommune havde sikret sig tilstrækkelig dokumentation for den af M oplyste læreplads.
Amtsankenævnet fandt derfor, at A kommune skulle betragtes som opholdskommune indtil M i mindst 3 måneder havde klaret sig uden bistand efter bistandsloven, dog længst 2 år.
 KLAGEN TIL ANKESTYRELSEN:
Sagen blev anket af det sociale udvalg i A kommune, der anførte, at betingelserne for at yde flyttehjælp var til stede på det tidspunkt, hvor der blev anmodet om og givet samtykke til flytning.
Udvalget fandt derfor, at det givne samtykke måtte være juridisk bindende.
 SUPPLERENDE OPLYSNINGER EFTER ANKEN:
Af journaloplysninger og udbetalingskort for december 1986 fra A kommune fremgik, at der ikke var ydet M hjælp til hverken indskud eller leje af nyt værelse.
 .BI.-LOVGRUNDLAG:
 Bistandslovens § 47, stk. 2.
 ANKESTYRELSENS AFGØRELSE:
Ankestyrelsen finder, at det måtte påhvile A kommune at sikre sig, at var tilstrækkeligt grundlag for, at flytning fandt sted fra A kommune til B kommune.
Ankestyrelsen finder, at A kommune ikke har gjort tilstrækkeligt for at sikre sig, at der var en læreplads til M .
 Ankestyrelsen tiltræder således amtsankenævnets afgørelse.
