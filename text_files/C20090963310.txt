Cirkulæreskrivelse om foreløbig udbetaling fra a-kasserne Til samtlige a-kasser Som følge af den betydelige stigning i antallet af nyledige har en række a-kasser vanskeligt ved at nå at færdigbehandle alle ansøgninger om ydelser inden for den første udbetalingsperiode.
 På baggrund heraf og for at undgå, at nyledige a-kassemedlemmer risikerer at komme i en situation, hvor ikke alene arbejdsindtægt bortfalder, men også udbetaling forsinkes, meddeler Arbejdsdirektoratet, at a-kasserne i denne situation af egne midler kan foretage foreløbig udbetaling til medlemmer, hvis følgende betingelser er opfyldt:
  Der skal være tale om nyledige medlemmer.
  A-kassen skal have en begrundet formodning om, at medlemmet er berettiget til ydelser.
  A-kassen må ikke rekvirere forskud til eller søge refusion for den foreløbige udbetaling.
 A-kassen skal i forbindelse med den foreløbige udbetaling sikre sig ret til at foretage modregning i kommende ordinære udbetalinger af ydelser.
En transporterklæring som ved lån efter arbejdsløshedsforsikringslovens § 57, stk. 2, kan anvendes.
 De foreløbigt udbetalte beløb skal snarest muligt modregnes fuldt ud i forbindelse med ordinær udbetaling af ydelser til medlemmet.
De a-kasser, der foretager foreløbig udbetaling, skal løbende foretage særskilt kontering af beløbene samt af medlemmets tilbagebetalinger, herunder ved modregning.
I forbindelse med den særskilte kontering skal antallet af modtagere angives.
Oplysningerne skal desuden vises i årsregnskabet.
Nærmere herom vil tilgå a-kasserne i forbindelse med regnskabsblanket for årsregnskabet 2009.
 Eventuelle spørgsmål om denne cirkulæreskrivelse kan rettes til revisor Torben Augustenborg eller revisor Inge Maria Kristensen, Arbejdsdirektoratet, TE-1, direkte telefoner: 38 14 83 26 og 38 14 83 34, samt til undertegnede.
