Bekendtgørelse om generel og udifferentieret registrering til og med den 29. marts 2023 og opbevaring til og med den 29. marts 2024 af trafikdata I medfør af § 786 e og § 786 j, stk. 3, i retsplejeloven, jf. lovbekendtgørelse nr. 1835 af 15. september 2021, som ændret ved lov nr. 291 af 8. marts 2022, og efter forhandling med erhvervsministeren fastsættes:
Kapitel 1 Formål og anvendelsesområde § 1. Bekendtgørelsen har til formål at fastsætte regler om generel og udifferentieret registrering og opbevaring af trafikdata, idet der foreligger tilstrækkeligt konkrete omstændigheder, der giver anledning til at antage, at Danmark står over for en alvorlig trussel mod den nationale sikkerhed, som må anses for at være reel og aktuel eller forudsigelig, jf. bilag 1.
 § 2. Denne bekendtgørelse finder anvendelse på udbydere som defineret i § 2, stk. 1, nr. 1, i lov om elektroniske kommunikationsnet og -tjenester.
 § 3. Bekendtgørelsen finder ikke anvendelse for transport af radio- og tv-programmer.
 § 4. Bekendtgørelsen finder ikke anvendelse for andelsforeninger, ejerforeninger, antenneforeninger og lignende foreninger eller sammenslutninger heraf, der, inden for foreningen eller sammenslutningen udbyder elektroniske kommunikationsnet eller -tjenester til færre end 100 enheder.
Kapitel 2 Registrerings- og opbevaringspligt § 5. Udbydere skal i perioden fra og med den 30. marts 2022 klokken 12.00 til og med den 29. marts 2023 registrere følgende trafikdata om fastnet- og mobiltelefoni samt SMS-, EMS- og MMS-kommunikation, der genereres eller behandles i udbydernes net:
 1) Opkaldende nummer (A-nummer) samt navn og adresse på abonnenten eller den registrerede bruger.
 2) Opkaldte nummer (B-nummer) samt navn og adresse på abonnenten eller den registrerede bruger.
 3) Ændring af opkaldte nummer (C-nummer) samt navn og adresse på abonnenten eller den registrerede bruger.
 4) Kvittering for modtagelse af meddelelser.
 5) Identiteten på det benyttede kommunikationsudstyr (IMSI- og IMEI-numre).
 6) Den eller de celler en mobiltelefon er forbundet til ved kommunikationens start og afslutning, samt de tilhørende masters præcise geografiske eller fysiske placering på tidspunktet for kommunikationen.
 7) Tidspunktet for kommunikationens start og afslutning.
 § 6. Ud over de oplysninger, der er nævnt i § 4 i bekendtgørelse om generel og udifferentieret registrering og opbevaring af oplysninger om en slutbrugers adgang til internettet, skal udbydere i perioden fra og med den 30. marts 2022 klokken 12.00 til og med den 29. marts 2023 registrere følgende oplysninger om egne e-mail-tjenester:
 1) Afsendende e-mailadresse.
 2) Modtagende e-mailadresse.
 § 7. En udbyder skal i perioden fra og med den 30. marts 2022 klokken 12.00 til og med den 29. marts 2023 registrere følgende trafikdata om udbyderens egne internettelefonitjenester, der genereres eller behandles i udbydernes net:
1) Den tildelte brugeridentitet.
Herved forstås et kundenummer, abonnementsnummer eller lignende oplysning, der identificerer slutbrugeren over for udbyderen under adgangen til internettet.
2) Den brugeridentitet og det telefonnummer, som er tildelt kommunikationer, der indgår i et offentligt elektronisk kommunikationsnet.
Ved brugeridentitet forstås her alle de identificerende oplysninger, som udbyderen tildeler slutbrugeren under adgangen til internettet, herunder internetprotokol-adresse, source-portnummer og andre identificerende oplysninger.
 3) Navn og adresse på den abonnent eller registrerede bruger til hvem en internetprotokol-adresse, en brugeridentitet eller et telefonnummer var tildelt på tidspunktet for adgangen.
 4) Tidspunktet for kommunikationens start og afslutning.
 § 8. Kan de oplysninger, der er nævnt i §§ 5, 6 og 7, registreres af flere udbydere, skal oplysningerne registreres og opbevares af mindst én af udbyderne.
 § 9. Registrering og opbevaring af de oplysninger, der er nævnt i §§ 5, 6 og 7, kan efter aftale med udbyderen på dennes vegne foretages af en anden udbyder eller af en tredjemand.
 § 10. De oplysninger, der er registreret i medfør af §§ 5, 6 og 7, skal opbevares i 1 år fra registreringstidspunktet.
Kapitel 3 Straf § 11. Overtrædelse af §§ 5, 6, 7 og 10 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 4 Ikrafttrædelse § 12. Bekendtgørelsen træder i kraft den 30. marts 2022, klokken 12.00.
 Stk. 2. Samtidig bortfalder bekendtgørelse nr. 988 af 28. september 2006 om udbydere af elektroniske kommunikationsnets og elektroniske kommunikationstjenesters registrering og opbevaring af oplysninger om teletrafik (logningsbekendtgørelsen).
 Stk. 3. §§ 5-7 ophæves den 30. marts 2023.
 Stk. 4. §§ 1-4 og §§ 8-11 ophæves den 30. marts 2024.
Justitsministeriet, den 29. marts 2022 Nick Hækkerup / Louise Mariegaard Bilag 1 Vurdering af muligheden for at fastsætte regler, der pålægger udbydere at foretage generel og udifferentieret registrering og opbevaring af trafikdata 1. Indledning I medfør af retsplejelovens § 786 e, som indsat ved lov nr. 291 af 8. marts 2022, kan justitsministeren efter forhandling med erhvervsministeren fastsætte regler, der pålægger udbydere at foretage generel og udifferentieret registrering og opbevaring af trafikdata, når der foreligger tilstrækkeligt konkrete omstændigheder, der giver anledning til at antage, at Danmark står over for en alvorlig trussel mod den nationale sikkerhed, som må anses for at være reel og aktuel eller forudsigelig.
Regler om registreringspligt fastsat i medfør af retsplejelovens § 786 e kan fastsættes for en periode på højst ét år ad gangen, jf. bestemmelsens stk. 2, og oplysninger registreret i medfør af de fastsatte regler skal opbevares i ét år, jf. bestemmelsens stk. 3.
 Med henblik på at kunne foretage vurderingen af, om der foreligger en alvorlig trussel mod Danmarks nationale sikkerhed, som må anses for at være reel og aktuel eller forudsigelig, har Justitsministeriet anmodet Rigsadvokaten, Politiets Efterretningstjeneste (PET), Center for Terroranalyse (CTA), Forsvarets Efterretningstjeneste (FE) og Center for Cybersikkerhed (CFCS) om at oplyse om relevante forhold, jf. pkt. 2.
 Herudover har Justitsministeriet ved sin vurdering lagt vægt på indholdet af følgende offentlige analyseprodukter: CTAs Vurdering af terrortruslen mod Danmark 2022 af 29. marts 2022, PETs Vurdering af spionagetruslen mod Danmark af 13. januar 2022, FEs Udsyn: Efterretningsmæssig Risikovurdering 2021 af 21. december 2021, CFCS Vurdering af Cybertruslen mod Danmark 2021 af 7. juni 2021 samt CFCS Vurdering af Cybertruslen mod Danmark i lyset af Ruslands invasion af Ukraine af 15. marts 2022.
2. Bidrag til trusselsvurderingen fra Rigsadvokaten, Politiets Efterretningstjeneste, Center for Terroranalyse, Forsvarets Efterretningstjeneste og Center for Cybersikkerhed Rigsadvokaten har over for Justitsministeriet oplyst, at Rigsadvokaten til brug for vurderingen har gennemført datatræk fra politiets sagsstyringssystem (POLSAS) om igangværende og afsluttede sager om overtrædelse af straffelovens kapitel 12 og 13.
 Rigsadvokaten har på den baggrund oplyst følgende:
Tabel 1  Antal personer sigtet for overtrædelse af straffelovens kapitel 12 og 13 i perioden fra og med 1. januar 2010 til og med 31. december 2021 1 Tre personer er sigtet for såvel spionage som terrorisme.
De tre fremgår derfor både under spionage og terrorisme, men er kun talt med en gang i totalen.
2 En person er sigtet for terrorisme og for øvrige sager.
Den pågældende fremgår derfor både under terrorisme og øvrige sager, men er kun talt med en gang i totalen.
Tabel 2  Antal personer tiltalt for overtrædelse af straffelovens kapitel 12 og 13 i perioden fra og med 1. januar 2010 til og med 31. december 2021 3 Tre personer er sigtet for såvel spionage som terrorisme.
De tre fremgår derfor både under spionage og terrorisme, men er kun talt med en gang i totalen.
Tabel 3  Antal personer dømt for overtrædelse af straffelovens kapitel 12 og 13 i perioden fra og med 1. januar 2010 til og med 31. december 2021 3. Vurdering af truslen mod Danmarks nationale sikkerhed fra terror Justitsministeriet vurderer, at terror udgør en alvorlig, reel og aktuel trussel mod den nationale sikkerhed i Danmark de næste 12 måneder.
Det fremgår således bl.a. af CTAs Vurdering af terrortruslen mod Danmark 2022 af 29. marts 2022, at terrortruslen mod Danmark ligger i niveauet alvorlig.
Terrortrusselsniveauet afspejler sager og udviklinger i Danmark og udlandet, som samlet har betydning for vurderingen.
Militante islamister udgør stadig den største terrortrussel mod Danmark.
Truslen udgår særligt fra personer og netværk, der inspireres af de militant islamistiske terrorgrupper Islamisk Stat (IS) og al-Qaida (AQ).
 CTA vurderer endvidere, at Talibans magtovertagelse i Afghanistan i sommeren 2021 har givet terrorgrupper, herunder IS og AQ, større mulighed for at opbygge kapacitet lokalt i regionen.
 Truslen fra højreekstremister mod Danmark vurderes af CTA desuden til at være i niveauet generel, mens truslen fra venstreekstremister vurderes at være minimal.
CTA introducerer som noget nyt i Vurdering af terrortruslen mod Danmark 2022 af 29. marts 2022 truslen fra antimyndighedsekstremisme, der accepterer og italesætter nødvendigheden af at anvende vold mod eksempelvis folkevalgte, som et selvstændigt fænomen.
CTA vurderer, at truslen fra antimyndighedsekstremister er i niveauet begrænset.
Endvidere vurderer CTA i forhold til konflikten i Ukraine, at det fortsat er for tidligt at vurdere konsekvenserne heraf for terrortruslen mod Danmark.
CTA vurderer dog på nuværende tidspunkt, at konflikten ikke i sig selv har direkte indflydelse på terrortruslen.
Konflikten kan dog have afledte effekter, der kan påvirke terrortrusselsbilledet.
På kort sigt kan større migrationsstrømme fra Ukraine betyde, at personer, der også kan udgøre en trussel for Danmark, indrejser skjult i strømmene.
På længere sigt kan bl.a. tilstedeværelsen af et konfliktområde i Europa, hvor tilgængeligheden af våben må formodes at være høj, eventuelt tiltrække tilrejsende ekstremister, som på sigt også kan udgøre en trussel mod Danmark.
Justitsministeriet bemærker hertil, at det ved datatræk i politiets sagsstyringssystem (POLAS) ses, at der i 2021 er rejst 42 sigtelser, 11 tiltaler og sket 10 domfældelser for overtrædelse af de terrorrelaterede bestemmelser i straffelovens kapitel 13 om forbrydelser mod statsforfatningen og de øverste statsmyndigheder, terrorisme mv.
Sigtelserne vedrører i alt 42 personer, tiltalerne i alt 11 personer og domfældelserne i alt 10 personer.
 Justitsministeriet vurderer, at CTAs Vurdering af terrortruslen mod Danmark 2022 af 29. marts 2022 samt ovennævnte straffesager og deres karakter underbygger, at der også de næste 12 måneder må forventes at være en alvorlig, reel og aktuel trussel mod Danmarks nationale sikkerhed.
4. Vurdering af truslen mod Danmarks nationale sikkerhed fra spionage og fremmede magters efterretningsvirksomhed Justitsministeriet vurderer endvidere, at truslen mod Danmarks nationale sikkerhed fra spionage og fremmede staters efterretningsvirksomhed er alvorlig, reel og aktuel de næste 12 måneder.
PET har i de seneste år afdækket flere sager, der vidner om, at en række fremmede stater aktivt udfører efterretningsvirksomhed i Danmark.
Truslen, der de senere år er blevet mere markant, er kompleks og bredspektret og udgår primært fra Rusland, Kina og Iran, men der er også eksempler på, at andre stater udfører efterretningsaktiviteter i Danmark.
 Ifølge PET og FE er der en specifik og vedvarende trussel fra fremmede staters efterretningsvirksomhed i Danmark, bl.a. i kraft af, at dansk teknologi og forskning på en række områder er verdensførende og dermed attraktivt at opnå adgang til.
Politikere, embedsfolk, offentlige myndigheder, Forsvaret, virksomheder, forskningsinstitutioner, forskere, studerende og dissidenter indgår løbende som mål og/eller midler i fremmede staters efterretningsvirksomhed mod Danmark.
Fremmede staters efterretningstjenester er kendetegnet ved at være professionelle modstandere med en høj kapacitet, der i nogle tilfælde planlægger og gennemfører aktiviteter med en lang tidshorisont.
Fremmede efterretningstjenester har ofte mange ressourcer til rådighed og udnytter løbende teknologiske fremskridt til at udvikle nye måder at operere.
Justitsministeriet bemærker, at der i 2020 og 2021 er rejst flere sigtelser og tiltaler samt sket domfældelser i sager om overtrædelse af de bestemmelser, der omhandler spionage og fremmede staters efterretningsvirksomhed, i straffelovens kapitel 12 om landsforræderi og andre forbrydelser mod statens selvstændighed og sikkerhed.
Det understøtter efter Justitsministeriets opfattelse ministeriets vurdering af den alvorlige, reelle og aktuelle trussel fra spionage og fremmede staters efterretningsvirksomhed.
5. Vurdering af truslen mod Danmarks nationale sikkerhed fra cyberangreb og cyberspionage Herudover vurderer Justitsministeriet, at truslen mod Danmarks nationale sikkerhed fra cyberangreb og cyberspionage er alvorlig, reel og aktuel de næste 12 måneder.
Ifølge FE/CFCS har Ruslands invasion af Ukraine ikke på nuværende tidspunkt påvirket de aktuelle niveauer for cybertrusler.
Det tempo og den spænding, som den nuværende situation foregår i, øger dog risikoen for misforståelser.
Det medfører, at de sikkerhedspolitiske forhold  og derved trusselsniveauerne  hurtigt kan ændre sig.
Truslen fra cyberkriminalitet og cyberspionage er ifølge CFCS meget høj, idet både cyberkriminelle og medarbejdere hos statslige aktører arbejder systematisk, vedholdende og målrettet på at ramme mål i Danmark.
Denne vurdering bygger bl.a. på konkrete cyberangreb og løbende angrebsforsøg.
Truslen fra cyberspionage retter sig især mod danske myndigheder og organisationer, som arbejder med udenrigs- og sikkerhedspolitik i bred forstand.
Cyberspionage retter sig også i nogle tilfælde mod virksomheder og myndigheder, herunder Forsvaret, som kan blive værdifulde for fremmede stater at have adgang til i fremtiden.
Bl.a.
Rusland og Kina udfører cyberspionage målrettet mod Danmark.
CFCS vurderer, at truslen fra destruktive cyberangreb mod danske myndigheder og virksomheder på nuværende tidspunkt er lav, men at dette kan ændres med kort eller ingen varsel.
Med destruktive cyberangreb forstås angreb, hvor den forventede effekt er enten død eller personskade, betydelig skade på fysiske objekter, eller ødelæggelse eller forandring af informationer, data eller software, så de ikke kan anvendes uden væsentlig genopretning.
Det betyder ifølge CFCS, at det er mindre sandsynligt, at danske virksomheder og myndigheder bliver udsat for forsøg på sådanne destruktive cyberangreb inden for de næste to år.
Det bemærkes, at der ikke foreligger sigtelser, tiltaler eller domfældelser vedrørende cyberangreb og cyberspionage.
Det forhold, at der ikke har været indledt straffesager i relation til cyberangreb og cyberspionage, svækker dog efter Justitsministeriets opfattelse ikke vurderingen af, at truslen mod Danmarks nationale sikkerhed fra cyberangreb og cyberspionage må forventes at være alvorlig, reel og aktuel de næste 12 måneder, hvilket understreges af de konkrete hændelser og angrebsforsøg, som CFCS har kunnet konstatere.
6. Samlet vurdering af truslen mod Danmarks nationale sikkerhed Justitsministeriet vurderer samlet set, at der er tale om tilstrækkeligt konkrete omstændigheder, der giver anledning til at antage, at Danmark står over for en alvorlig trussel mod den nationale sikkerhed, som er reel og aktuel eller forudsigelig, de næste 12 måneder.
 På den baggrund vil der blive fastsat regler, der pålægger udbydere at foretage generel og udifferentieret registrering af trafikdata, som vil gælde fra og med den 30. marts 2022, kl. 12.00, til og med den 29. marts 2023. Oplysninger registreret i medfør af disse regler vil skulle opbevares et år fra registreringstidspunktet.
