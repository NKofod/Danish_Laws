Skriftlig fremsættelse (4. december 2019) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om planlægning, lov om midlertidig regulering af boligforholdene, lov om naturbeskyttelse og lov om maritim fysisk planlægning (Frist ved udlæg af sommerhusområder, kommuneplanredegørelse for Grønt Danmarkskort, boliger på arealer belastet af lugt, overførsel af fleksboligordningen, realisering af forsøgsprojekter og mulighed for at vedtage planer eller meddele tilladelse m.v. efter offentliggørelse af forslag til havplan m.v.) (Lovforslag nr.
L 81) Med lovforslaget følges op på den politiske aftale af 19. december 2018 om udlæg af sommerhusområder og styrket naturhensyn mellem Socialdemokratiet, Venstre, Dansk Folkeparti, Det Konservative Folkeparti og Liberal Alliance.
Lovforslaget udmønter de dele af aftalen, der handler om forkortet frist ved udlæg af nye sommerhusområder i kystnærhedszonen (såkaldt »solnedgangsklausul«) og om supplerende redegørelseskrav ved planlægning for Grønt Danmarkskort.
Lovforslaget tilsigter herudover bl.a. at øge kommunernes muligheder for at planlægge for boliger på arealer belastet af lugt.
Lovforslaget indeholder således forslag om forkortelse af solnedgangsklausulen for planlægning af sommerhusområder på baggrund af et landsplandirektiv fra 8 til 4 år.
Med lovforslaget lægges der desuden op til, at kommunerne i forbindelse med kommuneplanen forpligtes til at redegøre for, i hvor høj grad planlægningen for udvikling af naturområder inden for Grønt Danmarkskort er realiseret.
Lovforslaget giver endvidere mulighed for, at erhvervsministeren, efter ansøgning fra kommunalbestyrelserne, kan give tilladelse til, at kommunalbestyrelserne kan planlægge for boliger på lugtbelastede arealer i konsekvensområder.
Yderligere indeholder lovforslaget mulighed for, at erhvervsministeren kan give tilladelse til at forlænge tidsperioden og foretage mindre ændringer ift. de tilladelser til forsøgsprojekter til fremme af kyst- og naturturisme, der kan gives efter planloven.
 Lovforslaget indeholder herudover regler, der overfører fleksboligordningen fra boligreguleringsloven til planloven.
Endelig indeholder lovforslaget en ændring af havplanloven, der fastlægger rammerne for planlægning af de danske havområder.
Den foreslåede lovændring sikrer primært, at statslige og kommunale myndigheders administration i form af planer, tilladelser m.v. kan fortsætte efter offentliggørelse af forslag til havplan, når disse ikke er i strid med det offentliggjorte forslag eller den gældende havplan.
Disse elementer er ikke omfattet af forliget om planloven.
Lovforslaget om supplerende redegørelseskrav ved planlægning for Grønt Danmarkskort forventes at medføre begrænsede nye opgaver for kommunerne.
Lovforslaget forventes ikke at medføre væsentlige økonomiske og administrative konsekvenser for erhvervslivet mv.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
