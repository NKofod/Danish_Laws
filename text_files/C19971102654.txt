 Hermed sendes cirkulære om ændring af Justitsministeriet, Direktoratet for  

 Kriminalforsorgens cirkulære om de indsattes adgang til udlevering af egne  

 effekter mv. og anvendelse af penge.
 Ændringerne vedrører følgende:
 1. Ved den nye formulering af § 1, stk. 1, er det klargjort, at  

 der ved indsættelsen skal foretages en nærmere visitation af effekterne,  

 inden disse udleveres, med henblik på at undgå, at ulovlige effekter  

 indsmugles.
2. Ændringerne i § 5, stk. 1, nr. 6, og § 5, stk. 4, indebærer, at  

 indsatte i arresthusene og Københavns Fængsler ikke længere har adgang til at  

 få udleveret eget fjernsyn.
Baggrunden herfor er dels risikoen for  

 indsmugling af ulovlige effekter, dels et ønske om at hindre uønsket  

 kommunikation ved hjælp af Tekst-tv.
Indsatte, som før cirkulærets  

 ikrafttræden har fået tilladelse til udlevering af eget fjernsyn, bevarer dog  

 retten hertil under den aktuelle indsættelse.
I henhold til De Europæiske Fængselsregler skal de indsatte have lejlighed  

 til regelmæssigt at holde sig orienteret om nyheder ved blandt andet  

 fjernsynsudsendelser.
Med henblik på at leve op til denne forpligtelse skal  

 indsatte, som ikke kan få eget fjernsyn udleveret, tilbydes at leje et  

 fjernsyn.
Da Tekst-tv kan benyttes til at give meddelelser til de indsatte, må  

 fjernsyn, som udlejes til de indsatte, ikke indeholde Tekst-tv.
Såfremt  

 udlejningsfjernsynene indeholder Tekst-tv skal institutionen foranledige, at  

 der sker en demontering af teletekst dekoderen.
 3. Ved ændringen af § 7 er den ordning med hensyn til nedpakning  

 og plombering af effekter i forbindelse med undvigelse mv., som er etableret  

 efter henstilling fra Folketingets Ombudsmand, indarbejdet i cirkulæret.
 Nedpakning af effekterne skal i videst muligt omfang foretages af to  

 funktionærer.
Funktionærerne udarbejder en liste over, hvor mange kufferter, kasser  

 eller lignende, de har pakket.
Listen underskrives af begge funktionærer.
Ved den indsattes tilbagekomst skal listen gennemgås med den indsatte i  

 forbindelse med udleveringen.
Det skal samtidig sikres, at plomberingerne er  

 intakte.
