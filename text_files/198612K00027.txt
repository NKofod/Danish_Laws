Nr LSF 27 Forslag til Lov for Grønland om boligforsyning, boligstøtte, leje af  

 boliger m.v.
Fremsat af ministeren for Grønland (Tom Høyem) den 8. oktober 1986 § 1. Grønlands hjemmestyre kan ved landstingsforordning fastsætte regler, der sikrer Grønlands forsyning med boliger, herunder om støtte til boligbyggeri i Grønland.
§ 2. Grønlands hjemmestyre kan ved landstingsforordning fastsætte regler om leje af hus og husrum.
§ 3. Hjemmestyret kan i landstingsforordninger, der udstedes i henhold til §§ 1 og 2, fastsætte regler om, at overtrædelse af bestemmelser i landstingsforordningerne eller i forskrifter, der udstedes i henhold hertil, kan medføre bøde.
 § 4. Loven træder i kraft den 1. januar 1987.
Stk. 2. Bekendtgørelse nr. 53 af 28. februar 1959 om støtte til boligbyggeri i Grønland samt administrative forskrifter vedrørende forvaltningen af de statslige udlejningsejendomme og låne- og tilskudsvirksomheden, udstedt af rigsombudsmanden i Grønland og Boligstøtteudvalget, forbliver i kraft, indtil de ændres eller ophæves ved bestemmelser udfærdiget i medfør af §§ 1 eller 2.
Stk. 3. Grønlands hjemmestyre indtræder i de kontraktlige rettigheder og forpligtelser, som ved lovens ikrafttræden tilkommer eller påhviler staten i forbindelse med boligbyggeri og boligforvaltning samt i forbindelse med lån og tilskud ydet i medfør af den bekendtgørelse, der er nævnt i stk. 2. Staten hæfter dog fortsat for forpligtelser, som er påtaget før den 1. januar 1987. Staten har regres mod hjemmestyret for udgifter, der er afholdt som følge af denne hæftelse.
Oprindeligt fremsat lovforslag Blad nr 32 § 1. Grønlands hjemmestyre kan ved landstingsforordning fastsætte regler, der sikrer Grønlands forsyning med boliger, herunder om støtte til boligbyggeri i Grønland.
§ 2. Grønlands hjemmestyre kan ved landstingsforordning fastsætte regler om leje af hus og husrum.
§ 3. Hjemmestyret kan i landstingsforordninger, der udstedes i henhold til §§ 1 og 2, fastsætte regler om, at overtrædelse af bestemmelser i landstingsforordningerne eller i forskrifter, der udstedes i henhold hertil, kan medføre bøde.
 § 4. Loven træder i kraft den 1. januar 1987.
Stk. 2. Bekendtgørelse nr. 53 af 28. februar 1959 om støtte til boligbyggeri i Grønland samt administrative forskrifter vedrørende forvaltningen af de statslige udlejningsejendomme og låne- og tilskudsvirksomheden, udstedt af rigsombudsmanden i Grønland og Boligstøtteudvalget, forbliver i kraft, indtil de ændres eller ophæves ved bestemmelser udfærdiget i medfør af §§ 1 eller 2.
Stk. 3. Grønlands hjemmestyre indtræder i de kontraktlige rettigheder og forpligtelser, som ved lovens ikrafttræden tilkommer eller påhviler staten i forbindelse med boligbyggeri og boligforvaltning samt i forbindelse med lån og tilskud ydet i medfør af den bekendtgørelse, der er nævnt i stk. 2. Staten hæfter dog fortsat for forpligtelser, som er påtaget før den 1. januar 1987. Staten har regres mod hjemmestyret for udgifter, der er afholdt som følge af denne hæftelse.
BEMÆRKNINGER TIL LOVFORSLAGET Almindelige bemærkninger Ifølge § 5 i lov nr. 577 af 29. november 1978 om Grønlands hjemmestyre kan rigsmyndighederne efter forhandling med hjemmestyret ved lov bemyndige hjemmestyret til at overtage den regelfastsættende myndighed for samt administrationen af et sagsområde, eller en del af et sagsområde, der er nævnt i bilaget til loven.
Tilskud til således overtagne sagsområder fastsættes ved lov.
Hjemmestyrelovens § 7 giver mulighed for, at også andre sagsområder end de, der er nævnt i bilaget, kan overtages af hjemmestyret efter reglerne i lovens § 5. Overførslen kan kun ske efter aftale mellem regeringen og hjemmestyret og skal ske ved lov.
Afgørelsen af, hvorvidt et sagsområde kan overgå til hjemmestyret, træffes ud fra hensynet til rigsenheden og til, at hjemmestyret får en udstrakt indflydelse på områder, der særligt berører grønlandske forhold.
I overensstemmelse med hjemmestyrets ønske foreslås det i nærværende lovforslag, at hjemmestyret med virkning fra 1. januar 1987 overtager ansvaret for Grønlands boligforsyning, herunder ansvaret for støtten til boligbyggeri, samt ansvaret for en lejelovgivning i Grønland.
I forbindelse med overførslen af de nævnte sagsområder søges ydet et tilskud til hjemmestyret til varetagelse af områderne svarende til statens besparelse ved områdernes overførsel, jfr. det samtidig hermed fremsatte forslag til lov om ændring af lov om tilskud til Grønlands hjemmestyre og de grønlandske kommuner.
Statens funktioner inden for boligområdet er i sammenligning med Danmark meget omfattende.
Staten yder således subsidierede lån til opførelse af ejerboliger og tilskud til boligbyggeri, der opføres af kommunerne og Grønlands hjemmestyre, hvortil kommer, at staten byggemodner arealer til boligbyggeri og opfører boliger til udleje.
Forvaltningen af statens boligmasse (drift, vedligeholdelse og udlejning) varetages i henhold til kontrakt af kommunerne på grundlag af statsbevillinger.
Af den samlede boligmasse på 15.200 boliger er 6.400 opført af staten til udleje, mens hovedparten af resten er opført med lån eller tilskud fra staten.
Som det er sket ved tidligere overførsler af sagsområder til hjemmestyret, vil de statslige aktiver, der har tilknytning til boligområdet, herunder etageejendomme, enfamiliehuse, panterettigheder m.v., blive søgt overført vederlagsfrit til hjemmestyret.
Undtaget fra overførslen vil være et antal boliger, der fortsat skal forblive i statsligt regi som personaleboliger for statens institutioner.
Endvidere vil udestående fordringer hos private debitorer på boligområdet og Grønlands tekniske Organisations udestående fordringer hos private debitorer blive søgt overført vederlagsfrit til hjemmestyret, dog maksimalt med et beløb svarende til værdien af de nævnte fordringer ultimo 1985.
Der vil pr. 31. december 1986 blive udarbejdet en refusionsopgørelse, hvorved hjemmestyret refunderer staten for alle øvrige udestående fordringer på de nævnte områder samt kasse-, bank- og girobeholdninger m.v., og staten refunderer hjemmestyret for alle kreditorer m.v., jfr. det samtidig hermed fremsatte forslag til lov for Grønland om el, vand og varme, brandvæsen, havne, veje, telekommunikation m.v.
Ligesom staten hidtil har stillet boliger i den statslige boligmasse til rådighed for hjemmestyrets og kommunernes personale, forudsættes det, at hjemmestyret på tilsvarende måde stiller boliger til rådighed for statens personale på de til enhver tid gældende lejevilkår for boligerne.
Overførslen af boligområdet påregnes at medføre en reduktion af det statslige administrative personale i Danmark og Grønland med 25-30 personer.
Bemærkninger til lovforslagets enkelte bestemmelser Ad § 1. Bestemmelsen indebærer, at hjemmestyret overtager ansvaret for Grønlands forsyning med boliger, herunder ansvaret for støtten til boligbyggeri i Grønland, i overensstemmelse med bestemmelsen i hjemmestyrelovens § 5. Da behovet for regelfastsættelse på området må afhænge af, hvorledes hjemmestyret til enhver tid mener, at Grønlands boligforsyning bør sikres, foreslås det, at det overlades til hjemmestyret at afgøre, hvorvidt og i hvilket omfang en nærmere regelfastsættelse på området er nødvendig.
Ad § 2. Bestemmelsen indebærer, at hjemmestyret får hjemmel til at fastsætte generelle regler om leje.
Den danske lejelovgivning gælder ikke i Grønland, men staten har i sin udlejningsvirksomhed, herunder ved udformningen af lejekontrakterne, fulgt dens principper.
Ad § 4. Af praktiske grunde foreslås det som en overgangsordning i stk. 2, at den hidtidige bekendtgørelse af 28. februar 1959 med senere ændringer om støtte til boligbyggeri i Grønland samt administrative forskrifter vedrørende boligforvaltning og låne- og tilskudsvirksomhed forbliver i kraft, indtil de ændres eller ophæves ved bestemmelser udfærdiget i medfør af denne lov.
Bestemmelsen i stk. 3 indebærer, at hjemmestyret overtager de rettigheder og forpligtelser, som ved lovens ikrafttræden tilkommer henholdsvis påhviler staten i forbindelse med boligbyggeri, boligforvaltning og boligstøttelångivning.
Om en medkontrahent kan frigøre sig fra en kontrakt på grund af denne overgang afhænger af de almindelige formueretlige regler.
Bestemmelsen om, at staten fortsat hæfter for opfyldelsen af de kontrakter, som staten tidligere har indgået, medfører dog, at en medkontrahent i almindelighed ikke kan frigøre sig fra kontrakten.
Staten vil i øvrigt ved indgåelse af fremtidige kontrakter - således som det allerede er tilfældet for en række løbende kontrakters vedkommende - søge at opnå medkontrahentens tilslutning til, at statens forpligtelser overtages af hjemmestyret.
I det omfang, medkontrahentens tilslutning hertil foreligger, bortfalder statens hæftelse.
