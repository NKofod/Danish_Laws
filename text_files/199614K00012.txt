Nr BTL 12 Betænkning over Forslag til lov om ændring af straffeloven, retsplejeloven  

 og lov om udlægning af åndssvageforsorgen og den øvrige særforsorg m.v.  

 (Samfundstjeneste og forstærket indsats mod seksualforbrydelser m.v.)   

 Nr L 12 1996-97, 1. samling Afgivet af Retsudvalget Afgivet: 19970318 Udvalget har behandlet lovforslaget i nogle møder og har herunder stillet spørgsmål til justitsministeren og sundhedsministeren, som disse har besvaret skriftligt og mundtligt.
 Nogle af udvalgets spørgsmål til ministrene og deres svar herpå er optrykt  

 som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Center for Ligebehandling af Handicappede, Dansk Psykolog Forening, Den Almindelige Danske Lægeforening, Hansen, Danni Frank Tofte, Hemmingsen, Anette B., Hertoft, Preben, KRIM og Nielsen, Beth Grothe.
 Endelig har udvalget afholdt en intern høring med deltagelse af en række  

 eksperter vedrørende behandling af seksualforbrydere, ligesom udvalget har  

 aflagt besøg på Anstalten ved Herstedvester.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
Et flertal (udvalget med undtagelse af Enhedslistens medlem) lægger vægt  

 på, at der som tilkendegivet af justitsministeren indføres en ordning,  

 hvorefter Retslægerådet skal høres, inden der iværksættes behandling med  

 kønsdriftdæmpende medicin af en indsat i Anstalten ved Herstedvester.
I  

 forbindelse med høringen af Retslægerådet forud for iværksættelse af  

 medicinsk kastration skal der redegøres for, at den psykoterapeutiske  

 behandling har fundet sted.
Flertallet lægger endvidere vægt på, at den observations- og  

 visitationsafdeling, som skal etableres i Anstalten ved Herstedvester for  

 personer, der idømmes tidsbestemt fængselsstraf for seksualforbrydelser,  

 placeres adskilt fra anstaltens øvrige afdelinger.
Efter flertallets  

 opfattelse bør det således undgås, at de indsatte i observations- og  

 visitationsafdelingen får daglig kontakt med de øvrige indsatte i anstalten.  

 Dette skal dog ikke udelukke indsatte i observations- og  

 visitationsafdelingen fra efter eget valg at benytte fællesfaciliteter som  

 f.eks. kirke, bibliotek og kondirum, der også benyttes af øvrige indsatte.
 Flertallet lægger endvidere stor vægt på de oplysninger, udvalget har  

 modtaget, hvoraf det fremgår, at det er muligt at benytte sig af  

 psykoterapeutisk behandling uden for Anstalten ved Herstedvester enten ved  

 benyttelse af den sexologiske klinik på Rigshospitalet eller ved privat  

 psykolog/psykiater eller andre af Kriminalforsorgens anstalter.
Et flertal inden for flertallet (udvalget med undtagelse af Socialistisk  

 Folkepartis og Enhedslistens medlemmer) lægger vægt på, at der er mulighed  

 for at benytte de indhentede erfaringer med medicinsk kønsdriftdæmpende  

 behandling i videnskabelig sammenhæng.
Justitsministeren og  

 sundhedsministeren har over for udvalget oplyst, at det kan lade sig gøre ved  

 i overensstemmelse med de almindelige regler for adgang til fortrolige  

 oplysninger i forskningsøjemed at give adgang til lægejournaler vedrørende de  

 personer, der modtager denne behandling, uden at der er behov for en central  

 registrering af brugen af den kønsdriftdæmpende medicin.
 Et mindretal (Socialistisk Folkepartis medlem af udvalget) finder det  

 centralt som anført i henvendelsen fra Center for Ligebehandling af  

 Handicappede, at justitsministeren tager initiativ til nedsættelse af et  

 hurtigt arbejdende udvalg med henblik på at få afdækket proportionaliteten  

 mellem den begåede kriminalitet og behandlingens længde og de eventuelle  

 muligheder for at fjerne det tidsubestemte element for de psykisk  

 udviklingshæmmede i foranstaltningerne efter straffelovens §§ 68 og 69.
 Under udvalgsbehandlingen har der været en del drøftelser af, hvorvidt  

 Anstalten ved Herstedvester er det rigtige sted at anbringe mennesker, der  

 har begået seksualforbrydelser.
Lovforslaget omhandler flere grupper af disse kriminelle.
Den ene gruppe  

 er mennesker, som har fået tidsbestemt straf.
Denne gruppe skal ifølge  

 lovforslaget anbringes på Anstalten ved Herstedvester i en visitationsperiode  

 som indledning til afsoningen.
Mindretallet lægger i den forbindelse uhyre  

 stor vægt på, at denne gruppe får ret til at afsone i en særskilt afdeling,  

 hvor det ikke er nødvendigt for dem at omgås de andre indsatte.
Skal den  

 tidsbestemte straf med psykiatrisk-sexologisk behandling have gavnlig effekt,  

 er det næppe befordrende for behandlingen, at afsoningen starter med  

 deltagelse i det almindelige liv på Anstalten ved Herstedvester.
Den anden gruppe er de forvaringsdømte.
Der er under udvalgsbehandlingen  

 blevet stillet spørgsmål, om det er normal praksis, at de forvaringsdømte  

 rent faktisk får tilbudt regelmæssig psykoterapeutisk behandling på  

 forsvarlig vis, før talen falder på medicinsk kastration.
Udvalget har i den  

 forbindelse fået orientering om de canadiske erfaringer.
Under et besøg på  

 Anstalten ved Herstedvester er udvalget imidlertid blevet oplyst om, at der  

 under ingen omstændigheder er tale om, at der skrides til medicinsk  

 kastration, medmindre der er tale om, at den forvaringsdømte har været i  

 egentlig psykoterapeutisk behandling, idet Anstalten ved Herstedvester er  

 opmærksom på, at den type af medicin, der anvendes, kan være skadelig for  

 helbredet.
 Mindretallet lægger derfor stor vægt på, at der i forbindelse med  

 Retslægerådets godkendelse af en behandling med medicin med henblik på  

 kastration sker en grundig forbehandling, hvor det sandsynliggøres, at den  

 medicinske kastration ikke står alene.
Under udvalgets interne høring over lovforslaget gav de tilstedeværende  

 eksperter udtryk for, at det ville være betryggende for den enkelte og til  

 støtte for forskningen, hvis der blev foretaget en central registrering af  

 brugen af kønsdriftdæmpende medicin - et synspunkt, overlægen på Anstalten  

 ved Herstedvester under udvalgets besøg der ikke havde indvendinger imod.  

 Under henvisning til de betydelige gener, brugen af denne medicin påfører  

 disse mennesker, jf.
Sundhedsstyrelsens udtalelse i besvarelsen af spørgsmål  

 nr. 10, der er optrykt som bilag til betænkningen, er det mindretallets  

 opfattelse, at en sådan central registrering burde etableres.
 Da mindretallet finder, at man i langt højere grad burde udnytte de  

 retspsykiatriske afdelinger i det amtskommunale sygehusvæsen eller på  

 Sikringsanstalten i Nykøbing Sjælland, har mindretallet stillet et  

 ændringsforslag herom, som der henvises til.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse med det af justitsministeren stillede ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til vedtagelse med de stillede  

 ændringsforslag.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling, men vil stemme for det  

 af Socialistisk Folkeparti stillede ændringsforslag.
Lovforslaget indeholder elementer, som Enhedslisten kan støtte.
Det gælder  

 først og fremmest øget brug af samfundstjeneste og en øget behandlingsindsats  

 over for de seksualforbrydere, som i dag ikke modtager nogen reel behandling.
 Men lovforslaget indeholder også et element, som Enhedslisten under ingen  

 omstændigheder kan støtte, nemlig øget anvendelse af forvaring.
Enhedslisten er principielt imod tidsubestemte forvaringsdomme.
Det  

 skyldes bl.a., at der hermed sker en sammenblanding af behandling og straf.
Enhedslisten mener, at der kan rejses det helt grundlæggende spørgsmål, om  

 et fængsel virkelig er et egnet miljø at behandle folk med psykiske problemer  

 i.
I den forbindelse har Enhedslisten bemærket det synspunkt, som Jørgen  

 Ortmann, der har arbejdet som psykiatrisk overlæge på Anstalten ved  

 Herstedvester, for nogle år siden gav udtryk for i en artikel i fagbladet  

 Sygeplejersken: »Såvel generelt som i relation til sindssyge kriminelle  

 har der i Herstedvester til stadighed bestået en konflikt mellem behandling  

 og straf.
Denne konflikt blev skærpet ved ændringen fra lægelig til juridisk  

 ledelse, idet straffuldbyrdelsen herefter blev det absolut primære, og  

 behandling ikke har kunnet gennemføres, hvor den på den mindste måde var i  

 modstrid med strafprincippet.« Enhedslistens opfattelse er, at folk, som gentagne gange har begået  

 alvorlige seksualforbrydelser, bør behandles som de alvorlige  

 karakterafvigere, de er, og idømmes en behandlingsdom.
Dermed gives der  

 mulighed for at indespærre en person i ubestemt tid på en  

 behandlingsinstitution.
Men det centrale er ikke straffen, men netop  

 behandlingen, så nye forbrydelser undgås.
Denne opfattelse var også baggrunden for, at justitsministeren blev bedt  

 om at yde teknisk bistand til udarbejdelse af et ændringsforslag, som sikrer,  

 at ikke-sindssyge karakterafvigere/ karakterinsufficiente, der har begået alvorlig sædelighedskriminalitet,  

 anbringes og behandles i henhold til straffelovens §§ 68 og 69 på  

 hospitalsafsnit i den psykiatriske sygehussektor.
 Justitsministeriets afvisning af at yde bistand til et sådant  

 ændringsforslag med henvisning til, at »en så vidtgående omlægning af de  

 institutionsmæssige rammer for behandlingen af personer, der har begået  

 alvorlige seksualforbrydelser, vil kræve nøje overvejelser og drøftelse med  

 de berørte statslige og kommunale myndigheder, der berøres af en sådan  

 ændring«, viser med den fornødne tydelighed den afgrund, som findes  

 mellem justitsministerens ønske om forvaring med henblik på straf og  

 Enhedslistens ønske om behandling med henblik på helbredelse.
Derudover har Enhedslisten bemærket, at Dansk Psykiatrisk Selskab i sit  

 høringssvar skriver, »at det ud fra en lægelig synsvinkel vil være  

 særdeles vanskeligt at afgrænse de få yderligere personer, der efter  

 forslaget formodes at blive idømt forvaring«, og derfor frygter, at der  

 er »risiko for en udgliden, således at antallet af forvaringsdomme  

 stiger mere end forudsat«.
Denne frygt deler Enhedslisten.
 Frygten bliver bestemt ikke mindre, når Justitsministeriet i  

 bemærkningerne til lovforslaget udpeger anklagemyndigheden som en garant for  

 retssikkerheden, der »vil føre løbende tilsyn med, om der er grundlag  

 for at ophæve eller ændre en dom til forvaring« (side 12). Enhedslisten  

 har i den forbindelse naturligvis noteret sig, at justitsministeren i et svar  

 har måttet erkende, at anklagemyndigheden frem til i dag i intet tilfælde har  

 begæret en prøveudskrivelse fra forvaring.
Afslutningsvis skal det siges, at Enhedslisten i sidste ende meget gerne  

 ville have stemt for øget brug af samfundstjeneste og behandlingstilbud til  

 visse grupper af seksualforbrydere.
På grund af flertallets accept af øget  

 brug af tidsubestemt forvaring lader dette sig desværre ikke gøre.
Men nu er  

 det sagt! ÆndringsforslagAf et mindretal (SF), tiltrådt af et  

mindretal (EL):
 Til § 1 1) Efter nr. 9 indsættes som nyt nummer:
»01. I § 74 indsættes efter »forvaring«  

 ordene: », herunder om at anbringelse kan ske på en psykiatrisk  

 hospitalsafdeling«.' Af justitsministeren, tiltrådt af et flertal (udvalget med  

 undtagelse af EL):
 Til § 4 2) I stk. 1 ændres »1. januar 1997« til:  

 »1. maj 1997«.
Bemærkninger Til nr. 1 Med ændringsforslaget ønskes præciseret, at udgangspunktet for  

 anbringelse af forvaringsdømte, der har begået kriminalitet af seksuel  

 karakter, er de retspsykiatriske afdelinger på de psykiatriske hospitaler,  

 alternativt Sikringsanstalten i Nykøbing Sjælland.
Fordelen herved er, at de indsatte opnår at leve i et system, der er  

 rettet mod helbredelse af psykiske lidelser.
Under udvalgsbehandlingen er  

 forslagsstillerne blevet gjort opmærksom på, at den psykiatriske behandling  

 på Anstalten ved Herstedvester ofte foregår uden sammenhæng med dagligdagen i  

 øvrigt, samt at personalet ikke er tilstrækkelig uddannet til at tage højde  

 for den psykoterapeutiske behandlings forløb, herunder at inddrage den  

 erkendte viden om den indsattes aktuelle sindstilstand i det almindelige liv,  

 så der sker en understøttelse af den psykoterapeutiske behandling.
Afgørende for forslagsstillernes ændringsforslag er en erkendelse af, at  

 de forvaringsdømte, som har krænket andre, selv tidligere er blevet krænket.  

 Eller med andre ord, offeret bliver krænker.
Det kræver derfor et langvarigt  

 og systematisk arbejde at få ændret personlighedsstrukturen, så den dømte kan  

 forstå sammenhængen.
 Opmærksomheden henledes på, at ændringsforslaget åbner op for, at  

 justitsministeren fortsat kan henvise særligt belastede personer til afsoning  

 på Anstalten ved Herstedvester, da forslagsstillerne er opmærksomme på, at de  

 retspsykiatriske afdelinger ikke kan klare alle problemer.
 Til nr. 2 Lovens ikrafttræden foreslås udskudt til den 1. maj 1997, da  

 lovforslaget ikke er blevet færdigbehandlet inden den oprindeligt foreslåede  

 ikrafttrædelsesdato (1. januar 1997).
 De administrative initiativer, der skal gennemføres i forbindelse med  

 lovforslagets vedtagelse - forsøgsordningen med behandling af personer, der  

 har begået seksualforbrydelser, og oprettelsen af en observations- og  

 visitationsafdeling i Anstalten ved Herstedvester - forventes iværksat i  

 løbet af sommeren 1997.
Dorte Bennedsen (S) Erling Christensen (S) Holger Graversen (S) Per  

 Kaalund (S) Helen Jørgensen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
Bilag Spørgsmål 10 til justitsministeren og spørgsmål 43 og 44 til  

 sundhedsministeren og disses svar herpå samt justitsministerens kommentarer  

 til henvendelse af 31. januar 1997 til udvalget Spørgsmål nr. 10:
Er præparatet Decapeptyl godkendt af Sundhedsstyrelsen til langtidsbrug? Svar:
 Justitsministeriet har til brug for besvarelsen af spørgsmålet indhentet  

 en udtalelse fra Sundhedsstyrelsen.
 I udtalelsen anfører Sundhedsstyrelsen følgende:
»Decapeptyl har fire godkendte anvendelsesområder, som mest praktisk  

 kan opdeles i to hovedgrupper.
Den første vedrører godartede sygdomme hos  

 kvinder, hvor behandling med Decapeptyl tilsigtet bevirker en reversibel  

 overgangsalder (menopause). I den situation må kvinderne højst behandles i 6  

 måneder på grund af risiko for kalktab fra knoglerne.
Det skal nævnes, at der  

 findes alternative - kirurgiske - behandlingsmetoder til disse sygdomme.  

 Behandling med Decapeptyl kan om nødvendigt gentages.
Den anden gruppe vedrører kræftsygdomme hos mænd og kvinder, henholdsvis  

 prostata- og brystkræft.
Her har Sundhedsstyrelsen ikke begrænset  

 varigheden af behandling.
I praksis behandles sådanne patienter lige så  

 længe, som Decapeptyl har den ønskede virkning på sygdommen.
Da Decapeptyl  

 imidlertid ikke helbreder kræftsygdommene, vil behandlingen sjældent  

 udstrække sig over mere end 2 til 3 år.
I princippet har Sundhedsstyrelsen godkendt Decapeptyl og beslægtede  

 lægemidler til langtidsbrug, når sygdommens alvorlige karakter gør det  

 nødvendigt.« Der henvises i øvrigt til besvarelsen af spørgsmål nr. 11.
 Spørgsmål nr. 43:
Har ministeren overvejet at etablere en central registrering af brug af  

 medicin til fjernelse af seksuel drift for dermed at få en sikring af, at de  

 indhentede erfaringer kan bruges videnskabeligt? Svar:
 Anstalten ved Herstedvester har oplyst, at medicinsk fjernelse af  

 seksualdriften anvendes både i kriminalforsorgen (Anstalten ved  

 Herstedvester) og i sygehusvæsenet, på psykiatriske afdelinger (bl.a. over  

 for retspsykiatriske patienter) samt på institutioner for psykisk  

 udviklingshæmmede.
Anstalten ved Herstedvester har oplyst, at lægejournaler vedrørende de  

 indsatte i Anstalten ved Herstedvester, som modtager denne form for medicinsk  

 behandling, beror på Anstalten ved Herstedvester.
Journalerne indeholder alle  

 de oplysninger, der er relevante i forbindelse med behandlingen af de  

 pågældende patienter.
Justitsministeriet har, for så vidt angår Anstalten ved Herstedvester,  

 oplyst, at såfremt der opstår behov for en bearbejdning af de resultater, der  

 opnås ved den medicinske behandling, vil der kunne gives adgang til disse  

 journaler i overensstemmelse med de almindelige regler for adgang til  

 fortrolige oplysninger i forskningsøjemed.
Justitsministeriet finder derfor  

 ikke, at der er behov for at etablere en central registrering af brug af  

 medicin til fjernelse af seksualdriften.
For patienter, som behandles i sygehusvæsenet, opbevares lægejournalerne  

 tilsvarende på sygehuset.
Også for disse journaler gælder, at der vil kunne  

 gives adgang til journalerne i overensstemmelse med de almindelige regler for  

 adgang til fortrolige oplysninger i forskningsøjemed.
Det er derfor også min  

 opfattelse, at der ikke vil være behov for at etablere den ovenfor nævnte  

 centrale registrering.
 Spørgsmål nr. 44:
Har ministeren overvejet at etablere et forum bestående af fagfolk og  

 lægfolk, der får til opgave at følge den konkrete brug af medicin til  

 fjernelse af seksuel drift? Svar:
Anstalten ved Herstedvester har oplyst, at man betragter medicinsk  

 fjernelse af seksualdriften som en meget indgribende behandling.
Derfor kan  

 meget tale for, at f.eks.
Retslægerådet godkender behandlingen af indsatte i  

 kriminalforsorgen.
 Anstalten finder, at det vil være mere relevant at forespørge  

 Retslægerådet end et forum bestående af andre fagfolk og lægfolk.
Justitsministeriet har oplyst, at man der deler anstaltens opfattelse og i  

 forbindelse med tidligere besvarelser af spørgsmål fra Retsudvalget har  

 tilkendegivet, at man er indstillet på at overveje, om der bør gennemføres en  

 ordning, hvorefter iværksættelse af behandling med kønsdriftsdæmpende medicin  

 forelægges for eksempel Retslægerådet til udtalelse.
Justitsministeriet har i  

 den forbindelse henvist til besvarelsen af spørgsmål nr. 15 vedrørende L 12.  

 Justitsministeriet har endvidere oplyst, at man fortsat ikke finder anledning  

 til at indføre anden særlig, ekstern kontrol med behandlingen.
 Jeg kan tilslutte mig den af Anstalten ved Herstedvester og  

 Justitsministeriet fremsatte opfattelse.
 Spørgsmål:
 Udvalget udbeder sig - i 70 eksemplarer - ministerens kommentar til  

 henvendelsen af 31. januar 1997 fra A, jf. bilag 44.
 Svar:
 Opmærksomheden henledes på, at besvarelsen indeholder fortrolige  

 oplysninger om enkeltpersoner.
 Henvendelsen fra A vedrører overførsel af hendes bror, B, til Anstalten  

 ved Herstedvester.
 Direktoratet for Kriminalforsorgen har om sagens forløb oplyst, at  

 Højesteret den. . . . 1996 dømte B til forvaring.
 Direktoratet havde under den pågældendes varetægtsfængsling modtaget en  

 ansøgning fra Kriminalforsorgens lokalkontor i X om betalingstilsagn for og  

 tilladelse til, at B påbegyndte behandlinger hos psykolog C.
 Den . . . . 1996 anmodede direktoratet dets psykiatriske konsulent om en  

 udtalelse om spørgsmålet om behandling.
 Den . . . . 1996 afgav Direktoratet for Kriminalforsorgens psykiatriske  

 konsulent en udtalelse, hvori han tilrådede, at B påbegyndte afsoningen i  

 Anstalten ved Herstedvester, uanset den pågældendes modvilje mod at opholde  

 sig i anstalten.
Den psykiatriske konsulent anførte, at B ikke tidligere havde været  

 motiveret for behandling, og der var således ikke umiddelbart noget grundlag  

 for et fornyet forsøg på psykoterapeutisk behandling, heller ikke hos  

 psykolog C.
Den psykiatriske konsulent konkluderede, at det ud fra en  

 behandlingsmæssig betragtning ville være det mest hensigtsmæssige at lade B  

 påbegynde afsoningen i Anstalten ved Herstedvester, således at det løbende  

 kunne vurderes, om den pågældende blev motiveret for en form for behandling.
 Personer, der er dømt til forvaring, anbringes i Anstalten ved  

 Herstedvester eller i lukket statsfængsel.
Den. . . . 1997 anmodede direktoratet Anstalten ved Herstedvester om en  

 udtalelse om, hvorvidt den pågældende kunne modtages til udståelse af  

 straffen i anstalten.
Dette bekræftede Anstalten ved Herstedvester den . . .  

 . 1997.
Den . . . . 1997 modtog anstalten ved Herstedvester pr. telefax en  

 udtalelse fra fængselslæge D, Y.
Fængselslægen anførte, at B formentlig ville  

 være selvmordstruet, hvis han blev anbragt i Anstalten ved Herstedvester.
Den  

 . . . . 1997 meddelte anstalten direktoratet, at udtalelsen fra fængselslægen  

 ikke ændrede på anstaltens vurdering af, at den pågældende burde udstå  

 straffen i anstalten.
 Direktoratet meddelte den . . . . 1997 bistandsværge A, at B skulle udstå  

 straffen i Anstalten i Herstedvester.
 Den . . . . 1997 meddelte direktoratet A, at direktoratet ikke kunne give  

 tilladelse til eller betalingstilsagn for psykologsamtaler hos en bestemt  

 psykolog, fordi der i Anstalten ved Herstedvester er ansat psykologer, der  

 indgår i behandlingen af de indsatte.
 Transporten fra Y til Anstalten ved Herstedvester blev forsinket nogle  

 timer den . . . . 1997, idet personalet i Y afventede, at direktoratet havde  

 bekræftet afgørelsen om overførsel af B til Anstalten ved Herstedvester.
 Vedrørende bemærkningerne i henvendelsen fra A om reglerne for  

 bistandsværger kan det oplyses, at der ud over bestemmelserne i straffelovens  

 §§ 71 og 72 alene er fastsat regler af praktisk relevans i den i henvendelsen  

 omtalte bekendtgørelse nr. 32 af 17. januar 1995 om patientrådgivere og  

 bistandsværger som ændret ved bekendtgørelse nr. 928 af 22. oktober 1996.
