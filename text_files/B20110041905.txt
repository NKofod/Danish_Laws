Bekendtgørelse om regionernes indbyrdes betalingsforpligtelser i forhold til Sikringsafdelingen under Retspsykiatrisk afdeling, Region Sjælland I medfør af § 4 i lov nr. 1396 af 21. december 2005 om retspsykiatrisk behandling m.v. fastsættes:
 § 1. Regionerne betaler efter reglerne i denne bekendtgørelse for behandling af personer, der i henhold til § 2 i lov om retspsykiatrisk behandling m.v. behandles på Sikringsafdelingen under Retspsykiatrisk afdeling i Nykøbing Sjælland.
§ 2. Region Sjælland udarbejder for det følgende år et budget efter reglerne i bekendtgørelse nr. 1355 af den 6. december 2010 om regionernes betaling for sygehusbehandling ved en anden regions sygehusvæsen.
Budgettet omfatter udgifter til behandling af personer, der behandles på Sikringsafdelingen under Retspsykiatrisk afdeling i Nykøbing Sjælland.
Stk. 2. Regionerne betaler en andel af udgifterne i henhold til dette budget, svarende til regionernes andel af statens tilskud på sundhedsområdet.
Beregningen af regionernes andel af betalingen baseres på oplysninger fra Indenrigs- og Sundhedsministeriet om statens generelle tilskud til regionerne til sundhedsområdet i det pågældende år, jf. lov om regionernes finansiering.
 Stk. 3. Region Sjælland oplyser de øvrige regioner om regionernes betaling for det følgende år, senest den 1. september det forudgående år.
 Stk. 4. Indtægter fra den kommunale aktivitetsbestemte medfinansiering, jf. cirkulære om aktivitetsbestemt, kommunal medfinansiering på sundhedsområdet, fratrækkes af Region Sjælland i opkrævningen til regionerne.
 § 3.  Betalingen efter § 2 afregnes månedsvis bagud.
§ 4.  Ved regnskabsafslutning for det forudgående år udarbejder Region Sjælland en opgørelse over forskellen mellem de faktisk afholdte udgifter i regnskabet og de budgetterede udgifter til personer, der behandles på Sikringsafdelingen under Retspsykiatrisk afdeling i Nykøbing Sjælland.
Region Sjælland afregner eventuelle afvigelser mellem regionernes foreløbige betalinger, jf. § 2, og den endelige opgørelse.
 Stk. 2. Afregningen efter stk. 1 skal foretages senest 1. juni i året efter regnskabsåret.
 § 5. Bekendtgørelsen træder i kraft den 11. maj 2011 og har virkning fra den 1. januar 2011.
 Stk. 2. For budgetåret 2011 fraviges § 2, stk. 3 således, at Region Sjælland oplyser de øvrige regioner om regionernes betaling for budgetåret 2011 snarest muligt.
