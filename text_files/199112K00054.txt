Nr LSF 54 Forslag til Lov om ændring af lov om børnetilskud og forskudsvis  

 udbetaling af børnebidrag Fremsat af Kofod-Svendsen (KRF) Lysholm Christensen (KRF) Glønborg (KRF)  

 Jørgen Kvist Jensen (KRF) den 22. oktober 1991 § 1 I lov nr. 350 af 4. juni 1986 om børnetilskud og forskudsvis udbetaling  

 af børnebidrag, som senest ændret ved lov nr. 405 af 6. juni 1991, foretages  

 følgende ændringer:
 1. I § 5 indsættes efter stk. 2 som nye stykker:
 »Stk. 3. Betingelsen i stk. 1, nr. 2, finder ikke anvendelse  

 på børn af personer udsendt af den danske stat, danske hjælpeorganisationer,  

 danske missionsselskaber, FN-organisationer samt udstationerede fra danske  

 erhvervsvirksomheder.
Stk. 4. Betingelsen i stk. 1, nr. 5, finder ikke anvendelse på  

 personer udsendt af den danske stat, danske hjælpeorganisationer, danske  

 missionsselskaber, FN-organisationer samt udstationerede fra danske  

 erhvervsvirksomheder.« 2. I § 10 a ændres »§ 5, stk. 1,» til: »§ 5,  

 stk. 1, 3 og 4,».
 3. I § 12, stk. 2, ændres »§ 5, stk. 1,» til:  

 »§ 5, stk. 1, 3 og 4,».
§ 2 Loven træder i kraft den 1. juli 1992.
Bemærkninger til lovforslaget Almindelige bemærkninger Hensigten med lovforslaget er at udvide personkredsen, der er berettiget  

 til at modtage børnetilskud og få børnebidraget udbetalt forskudsvis.
 Forslagsstillerne finder det rimeligt, at danske missionærer, ansatte i  

 danske hjælpeorganisationer og FN-organisationer samt udsendte af den danske  

 stat og danske erhvervsvirksomheder bevarer retten til at få børnetilskud og  

 forskudsvis udbetaling af børnebidrag, mens de arbejder i udlandet, selv om  

 de ikke opfylder betingelserne om, at barnet skal have hjemsted her i landet,  

 og den, der skal have børnetilskuddet udbetalt, skal have fast bopæl, jf. §  

 5, stk. 1, nr. 2 og 5, i lov om børnetilskud og forskudsvis udbetaling af  

 børnebidrag.
 Følgende persongrupper er omfattet af forslaget: Personer udsendt af den  

 danske stat, danske hjælpeorganisationer, danske missionsselskaber,  

 FN-organisationer samt udstationerede fra danske erhvervsvirksomheder.
 Ved personer udsendt af den danske stat forstås: Ansatte ved ambassader og  

 personer udsendt af Danida.
 Disse persongrupper er kendetegnet ved, at de har bevaret en ikke  

 ubetydelig tilknytning til Danmark.
Den gruppe af personer, der er omfattet af forslaget, er med til at  

 afhjælpe nøden i mange lande.
Efter forslagsstillernes opfattelse bør dansk  

 lovgivning ikke vanskeliggøre dette arbejde.
Ligeledes bør dansk lovgivning  

 fremme dansk erhvervslivs muligheder i andre lande.
For Danmark er det fordelagtigt, at de pågældende sikres gode muligheder  

 for at arbejde i andre lande.
Det vil gøre det lettere at arbejde i udlandet,  

 og det danske samfund vil drage fordel af et øget kendskab til disse lande og  

 deres befolkningsgrupper.
Specielt dansk erhvervsliv vil på længere sigt have  

 gavn heraf, bl.a. gennem bedre eksportmuligheder.
 Lovforslaget indebærer ingen ændring af retten til at få børnetilskud for  

 personer, der er omfattet af EF-forordning 1408/71, og heller ikke for børn  

 af personer, der efter overenskomst med andre stater er omfattet af dansk  

 lovgivning om social sikring under ophold i en anden stat.
Det bemærkes, at lovforslaget stort set er en genfremsættelse af et i  

 folketingssamlingen 1989-90 fremsat lovforslag nr.
L 187, se  

 Folketingstidende 1989-90, forhandlinger sp. 6044 og 6747 samt tillæg A sp.  

 4863.
Forslaget skal ses i sammenhæng med det samtidig fremsatte forslag nr.
L  

 53 til lov om ændring af lov om en børnefamilieydelse, hvorefter den samme  

 gruppe personer får ret til at få børnefamilieydelsen, mens de arbejder i  

 udlandet.
Bemærkninger til de enkelte bestemmelser Til § 1, nr. 1 og 2 Ændringerne bevirker, at kravet om, at barnet skal have hjemsted her i  

 landet, og at den, der skal have børnetilskuddet udbetalt, har fast bopæl her  

 i landet, jf. § 5, stk. 1, nr. 2 og 5, ikke skal gælde for personer udsendt  

 af den danske stat, danske hjælpeorganisationer, danske missionsselskaber,  

 FN-organisationer samt udstationerede fra danske erhvervsvirksomheder,  

 således at disse personer bevarer retten til at få ordinært børnetilskud,  

 ekstra børnetilskud og særligt børnetilskud samt flerbørnstilskuddet  

 udbetalt, mens de arbejder i udlandet.
Til § 1, nr. 3 Ændringen gør det muligt, at personer udsendt af den danske stat, danske  

 hjælpeorganisationer, danske missionsselskaber, FN-organisationer samt  

 udstationerede fra danske erhvervsvirksomheder kan få udbetalt børnebidrag  

 forskudsvis uden at opfylde betingelserne om, at barnet skal have hjemsted  

 her i landet, og at den, der skal have bidraget udbetalt, skal have fast  

 bopæl her, jf. § 5, stk. 1, nr. 2 og 5.
Til § 2 Det foreslås, at børnetilskuddet til den foreslåede personkreds har  

 virkning fra og med den 1. juli 1992.
