 Uddannelsesstøtte gives kun til EF-borgere, der efter at have været  

 arbejdstagere her i landet begynder på en erhvervskvalificerende uddannelse,  

 hvis der er en indholdsmæssig sammenhæng mellem uddannelsen og den tidligere  

 beskæftigelse.
 Ankenævnets brev af 28. september 1990:
 I to breve modtaget i ankenævnet den 10. og 28. november 1989 har De  

 klaget over, at Styrelsen for Statens Uddannelsesstøtte har afslået at  

 tildele Dem uddannelsesstøtte på lige fod med danske statsborgere.
Styrelsens afslag af 13. oktober 1989 er begrundet med, at De ikke har  

 haft mindst 2 års halvtids erhvervsarbejde umiddelbart før  

 ansøgningstidspunktet.
Som grundlag for afgørelsen henviser styrelsen til § 9  

 i Undervisningsministeriets bekendtgørelse nr. 178 af 20. marts 1989 om  

 uddannelsesstøtte.
De anfører i Deres klage, at De som fransk statsborger er hjemmehørende i  

 et EF-land og derfor berettiget til uddannelsesstøtte fra den danske stat.
De  

 har opholdt Dem i Danmark fra den 3. september 1986 og har haft mindst  

 halvtidserhvervsarbejde i godt 2 år (1. oktober 1986 - 27. oktober 1988). De  

 har herefter som arbejdsløs oppebåret dagpenge fra 27. oktober 1988 til 1.  

 august 1989, hvor De startede på en edb-assistentuddannelse.
 SU-styrelsen afgav i anledning af Deres klage en udtalelse i et brev af 4.  

 december 1989, hvori der henvistes til, at registrerede  

 arbejdsløshedsperioder ikke kan sidestilles med erhvervsarbejde for andre end  

 nordiske statsborgere.
 Da styrelsen ikke tog stilling til Deres muligheder for at få  

 uddannelsesstøtte som EF-borger, anmodede ankenævnet den 24. januar 1990  

 styrelsen om at tage stilling til dette spørgsmål.
På styrelsens anmodning af 23. marts 1990 har De derefter oplyst, at  

 grunden til, at De tog ophold i Danmark, var, at De var forlovet med en  

 dansker.
De startede på edb-assistentuddannelsen, fordi De gerne ville have  

 en uddannelse inden for edb-branchen.
De håbede ad denne vej at kunne finde  

 et job og således undgå at ligge det danske samfund til byrde i mere end 1  

 1/2 år.
 Den 4. maj 1990 udtalte styrelsen derefter, at den ikke fandt, at De  

 opfyldte betingelserne for i overensstemmelse med EF-retten at få  

 uddannelsesstøtte på samme vilkår som danske statsborgere.
 Denne forklaring bad ankenævnet den 7. maj 1990 styrelsen om at uddybe.
 Herefter har styrelsen den 21. juni 1990 i et brev, som De fik tilsendt i  

 kopi, redegjort for de retningslinier, den følger ved behandlingen af  

 EF-borgeres ansøgninger om uddannelsesstøtte til uddannelser i Danmark.  

 Styrelsen oplyser, at der kan gives støtte til arbejdstagere, der begynder på  

 en erhvervskvalificerende uddannelse, hvis der er kontinuitet mellem  

 uddannelsen og den tidligere erhvervsmæssige beskæftigelse i den forstand, at  

 uddannelsen har tilknytning til den tidligere erhvervsmæssige beskæftigelse.  

 Ved tilknytning forstås en indholdsmæssig sammenhæng.
 Da der ikke er kontinuitet mellem uddannelsen til edb-assistent og Deres  

 tidligere erhvervsmæssige beskæftigelse, finder styrelsen ikke, at De  

 opfylder betingelserne for at få uddannelsesstøtte i overensstemmelse med  

 EF-retten.
Styrelsen gør samtidig opmærksom på, at kontinuitet dog ikke kræves, når  

 arbejdstageren ufrivilligt er blevet arbejdsløs og derfor er nødt til at  

 omskole sig til beskæftigelse i et andet fag.
Dette forhold gør sig  

 imidlertid ikke gældende i Deres tilfælde.
Ankenævnet finder ikke grund til at ændre styrelsens afgørelse.
Nævnet er  

 enig med styrelsen i, at De ikke opfylder kravet i bekendtgørelsens § 9, nr.  

 1, da De ikke har haft 2 års erhvervsarbejde umiddelbart før  

 ansøgningstidspunktet, og som anført af styrelsen kan en registreret  

 arbejdsløshedsperiode ikke sidestilles med erhvervsarbejde, da denne regel  

 kun gælder for statsborgere fra et af de andre nordiske lande.
 EF-retten giver Dem heller ikke krav på dansk uddannelsesstøtte, da Deres  

 uddannelse til edb-assistent ikke har tilknytning til Deres tidligere  

 beskæftigelser som rengøringsassistent og vaskerimedhjælper, og der  

 foreligger ikke oplysning om, at den sidste arbejdsgiver har afskediget Dem  

 uansøgt.
