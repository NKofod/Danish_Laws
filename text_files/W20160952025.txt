Ligebehandlingsnævnets afgørelse om køn - ej medhold - kompetence - reklamer - retlig interesse J. nr. 2016-6811-12002 En kvinde fandt en reklame for et renseri diskriminerende, der havde et billede af en kvinde i bar overkrop foran en høstak med den tilhørende tekst:  Overrask din kone Kom hjem med nystrøgede skjorter.
Et krav om retlig interesse blev indsat i Lov om Ligebehandlingsnævnet med virkning fra 1. januar 2016, og kvinden havde indgivet klagen efter dette tidspunkt.
Ligebehandlingsnævnet vurderede, at kvinden ikke havde været direkte berørt af den påståede forskelsbehandling på en sådan måde, at hun havde en individuel og aktuel interesse i sagen.
 Ligebehandlingsnævnet kunne derfor ikke behandle klagen.
 Klagen drejer sig om påstået forskelsbehandling på grund af køn i forbindelse med en billedreklame for et renseri.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling En kvinde klagede den 24. februar 2016 over en billedreklame for et renseri.
Parternes bemærkninger Klager gør gældende, at reklamen er kønsdiskriminerende.
 Indklagede renseri markedsfører sig ved sætningen Overrask din koneKom hjem med nystrøgede skjorter og et billede af en kvinde foran en høstak med bar overkrop, som holder sig for brysterne og kigger væk fra kameraet.
Hvis man konsekvent bruger nøgne kvinder til at sælge produkter, som ikke har noget at gøre med en kvindekrop, bliver det sexistisk og kønsdiskriminerende.
Reklamen bygger på gammeldags kønsstereotyper.
Det er på tide med moderne reklamer, som ikke er diskriminerende.
 Klager ønsker, at Ligebehandlingsnævnet får indklagede til at fjerne reklameskiltet, og at indklagede bliver gjort opmærksom på, at der er tale om sexistisk og kønsdiskriminerende markedsføring.
Ligebehandlingsnævnets bemærkninger og konklusion Ligebehandlingsnævnet kan behandle klager over forskelsbehandling på grund af køn efter lov om ligestilling af kvinder og mænd. ¬¬En klage kan indbringes for Ligebehandlingsnævnet af den, der har retlig interesse i sagen. ¬¬Kravet om, at en klager skal have retlig interesse, blev indsat i lov om Ligebehandlingsnævnet med virkning fra 1. januar 2016. ¬¬Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
Klageren skal således være direkte berørt af den påståede forskelsbehandling ved selv at have været udsat for en handling eller en undladelse, som efter den pågældendes opfattelse udgør ulovlig forskelsbehandling.
En klager, der tilhører en gruppe af personer, som kan være blevet udsat for forskelsbehandling, har som udgangspunkt ikke alene af den grund en sådan individuel interesse i den konkrete sag, at kravet om retlig interesse er opfyldt. ¬¬Klager har ikke i forbindelse med reklamen for et renseri været direkte berørt af den påståede forskelsbehandling på en sådan måde, at klager har en individuel og aktuel interesse i sagen. ¬¬Ligebehandlingsnævnet afviser derfor klagen.
