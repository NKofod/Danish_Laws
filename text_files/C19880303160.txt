Indledning Mejetærskere er omfattet af bekendtgørelse nr. 43 af 22. januar 1981 om  

 tekniske hjælpemidlers indretning og anvendelse.
 Denne anvisning giver nærmere retningslinier for, hvorledes  

 bekendtgørelsens regler om indretning kan opfyldes for mejetærskere.
Arbejdstilsynet vil kræve, at mejetærskere, som leveres efter september  

 1988, og som ikke tidligere har været i brug her i landet, er indrettet fuldt  

 ud i overenssttemmelse med anvisningens bestemmelser, eller på anden måde,  

 der er mindst lige så forsvarlig.
Mejetærskere, der er i overensstemmelse med  

 anvisningen, anses umiddelbart at opfylde bekendtgørelsen.
 Over for mejetærskere, der er taget i brug her i landet før 1. oktober  

 1988 vil anvisningens bestemmelser indtil videre dog kun blive gjort gældende  

 i følgende omfang:
 Mejetærskere taget i brug første gang her i landet i perioden 1. januar  

 1973 - 30. september 1988: pkt. 1.1, 1.2, 2.1.1 - 2.1.6, 2.1.9 - 2.1.12,  

 2.2.2, 2.2.3, 2.2.5 - 2.2.9, 2.2.11, 2.2.12 og 2.3.1 - 2.3.3. Mejetærskere  

 leveret inden 1. januar 1973: pkt. 1.1, 1.3, 2.1.2 - 2.1.6, 2.1.12, 2.2.3,  

 2.2.7, 2.2.8, 2.2.12 og 2.3.1 - 2.3.3.
 Anvisningen omhandler ikke de krav, der i medfør af anden lovgivning, som  

 f.eks. færdselslovgivningen, måtte stilles til mejetærskere.
Anvisningen er udarbejdet af direktoratet for arbejdstilsynet.
Den  

 erstatter arbejdstilsynets publikation 36/72, Beskyttelsesforanstaltninger  

 ved mejetærskere.
1. Almene retningslinier 1.1 Mejetærskere skal være sikret, så føreren eller andre ikke udsættes  

 for fare.
Dette skal så vidt muligt ske gennem konstruktionen og ellers ved  

 sikkerhedsudstyr.
Sikringen skal udføres i overensstemmelse med At-anvisning  

 nr. 2.2.0.1 om maskiner og maskinanlæg og nedennævnte særlige retningslinier.
 1.2 Al tekst på mejetærskere vedrørende pasning og  

 sikkerhedsforanstaltninger skal være på dansk.
2. Særlige retningslinier 2.1 Fælles bestemmelser 2.1.1 Skærebordet skal være forsynet med en mekanisk låseanordning eller  

 et støtteben, hvormed det kan understøttes i hævet stilling.
 2.1.2 Fritgående knivender skal være afskærmet.
 2.1.3 Der skal være transportskærme - forsynet med sort/gule  

 advarselsstriber - til afskærmning af knivbjælker og stråskillere under  

 transport af mejetærskeren, og når den ikke er i arbejde.
 2.1.4 Motorventilatorer og renseblæsere skal være forsynet med beskyttelse  

 mod utilsigtet berøring af vingerne.
 2.1.5 Halmrystere, soldkasser og lignende og deres forbindelsesarme skal  

 udformes eller afskærmes, så der ikke er klemnings- eller klipningsfare.
 2.1.6 Fordeler- og tømmesnegle i korntanke skal være udformet, anbragt  

 eller afskærmet således, at de ikke frembyder ulykkesfare.
 2.1.7 I og uden på korntanke og andre steder, hvor det er nødvendigt at  

 komme op på mejetærskeren, skal der være anbragt nødvendige trin og håndtag  

 til at sikre farefri op- og nedstigning ved inspektion og vedligeholdelse.
 2.1.8 Ved åbningen til korntanke skal være anbragt følgende  

 advarselstekst: »Gå ikke ned i tanken, når motoren er igang«.
 2.1.9 Ved renselemme til elevatorer, snegletransportører og lignende skal  

 være anbragt følgende advarselstekst: »Stik ikke hånden ind i  

 renseåbningen, når motoren er i gang«.
2.1.10 Arbejdsplatforme skal være forsynet med 1 meter højt rækværk med  

 knæ- og fodliste (se dog pkt. 2.2.2). Foran lejderen skal ved behov findes en  

 oplukkelig håndliste eller kæde.
Platformens gulv skal være skridsikkert.
 2.1.11 På lejdere, som ikke fører til platforme med rækværk, skal den ene  

 vange være forlænget 1 meter over øverste trin, dersom der ikke findes anden  

 støttemulighed, f.eks. håndtag, oven for lejderen.
 2.1.12 Aftagelige og opklappelige lejdere eller lejderdele skal kunne  

 fastlåses forsvarligt i begge stillinger.
 2.1.13 Alle flader, der betrædes ved inspektion og vedligeholdelse, skal  

 være skridsikre.
 2.1.14 Hvis mejetærskeren er monteret med halmsnitter skal denne fra  

 førepladsen kunne til- og frakobles sammen med tærskeværket.
 2.1.15 Afstanden fra kant af udblæsningstragt til knivenes arbejdsområde  

 skal mindst være 550 mm.
2.1.16 På udblæsningstragten skal være anbragt følgende tekst:  

 »ADVARSEL.
Pas på de roterende knive«.
 2.1.17 Såfremt snitteren kan anbringes, så halmen passerer forbi uden at  

 blive snittet, skal knivene i denne stilling enten være stansede eller  

 afskærmede mod berøring.
 2.1.18 Hvis mejetærskeren har en lynkobling til skærebordet, skal  

 lynkoblingen være indrettet sådan, at alle skærebordets arbejdsorganer -  

 kniv, vinde, samlesnegl, indføringselevator m.v. -frakobles med eet håndtag  

 eller een kontakt.
2.2. Selvkørende mejetærskere 2.2.1 Lejderen til førerplatformen skal have dybe trinflader eller  

 dobbelte rundjernstrin og på bagsiden være forsynet med en plade eller  

 trådnet i ca. 20 cm's afstand fra trinenes forkant.
Desuden skal der være de  

 nødvendige, hensigtsmæssigt udførte håndtag og håndlister.
2.2.2 Af hensyn til udsynet kan det i pkt. 2.1.10 nævnte rækværk gøres  

 lavere foran rattet.
Rattet skal sammen med rækværket give tilsvarende  

 beskyttelse som pkt. 2.1.10.
 2.2.3 Et førerhus kan helt eller delvis erstatte rækværket om  

 førerplatformen, hvis førerhuset i styrke og udformning mindst giver samme  

 beskyttelse som pkt. 2.1.10.
 2.2.4 Førerhuset skal have mindst een flugtvej foruden den normale  

 adgangsvej og bør have en anordning, som kan fastholde døren i åben stilling.
2.2.5 Førersædet skal have rygstød og være polstret.
Det skal have  

 fjedrende ophæng og være vibrationsdæmpet.
Sædet skal kunne indstilles uden  

 brug af værktøj i højde- og længderetning samt efter førerens vægt.
 2.2.6 I umiddelbar nærhed af førersædet skal der være anbragt en effektiv  

 ildslukker - mindst 2 kg's pulverslukker eller tilsvarende.
2.2.7 Fra førerpladsen skal der så vidt muligt være frit udsyn.
Udsynet  

 bagud skal om fornødent forbedres med spejle.
 2.2.8 Styretøj og bremser skal opfylde færdselslovgivningens bestemmelser,  

 uanset om mejetærskeren køres, hvor færdselslovgivningen er gældende eller  

 ej.
 Separate bremsepedaler (uafhængige hjulbremser) skal kunne sammenkobles,  

 hvis der ikke findes en særlig pedal for begge hjulbremser.
 2.2.9 Stopanordningen for mejetærskerens motor skal være markeret med  

 »Stop« og kunne betjenes fra førerpladsen.
 2.2.10 På et godt synligt sted ved førerpladsen skal være anbragt følgende  

 advarselstekst: »Stands motoren før førerpladsen forlades«.
 2.2.11 Motoren skal være afskærmet mod førerpladsen, så føreren ikke  

 udsættes for generende varme fra motoren.
 2.2.12 Udstødningsgassen fra mejetærskerens motor og udblæsningsluften fra  

 mejetærskeren skal bortledes på en sådan måde, at føreren ikke generes.  

 Udstødningssystemet skal være således udført, at der så vidt muligt ikke  

 foreligger fare for antændelse af halm og lignende.
2.2.13 Mejetærskere skal indrettes, så støvkoncentrationen i førerens  

 indåndingszone bliver så lav som muligt.
Støvkoncentrationen må ikke give  

 risiko for sundhedsskader.
2.3. Bugserede og traktormonterede mejetærskere 2.3.1 Kraftoverføringen mellem traktor og mejetærsker skal indrettes i  

 overensstemmelse med At-anvisning nr. 2.2.0.2 om afskærmning af  

 kraftoverføringsaksel mellem traktor og maskine, redskab eller vogn.
 2.3.2 Manøvreorganer, som under kørslen betjenes fra traktorførerens  

 plads, skal kunne tilpasses almindeligt forekommende traktorer med førerværn.
 2.3.3 Tilkoblings- og bespændingsanordninger mellem traktor og mejetærsker  

 skal være udført, så de ikke kan løsne sig under kørslen.
 2.3.4 Bugserede og traktormonterede mejetærskere skal være forsynede med  

 let indstillelige støtteben eller -hjul, som sikkert kan understøtte dem, når  

 de ikke er koblet til en traktor.
