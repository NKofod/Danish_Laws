Udlændingenævnets afgørelse af 1. december 2016  Ægtefællesammenføring  Karenstid for kriminelle forhold begået mod tidligere ægtefælle  Handling begået efter ægteskabets ophør Udlændingenævnet omgjorde i december 2016 Udlændingestyrelsens afgørelse om afslag på ægtefællesammenføring til en statsborger fra Bosnien-Hercegovina.
Den herboende ægtefælle var i december 2010 dømt for overtrædelse af straffelovens § 244 og 266 for vold og trusler mod en tidligere ægtefælle.
Den herboende ægtefælle blev idømt 50 dages fængsel.
Den herboende ægtefælle var i oktober 2008 blevet skilt fra sin tidligere ægtefælle.
Udlændingenævnet fandt, at ansøgeren på tidspunktet for Udlændingenævnets afgørelse ikke burde meddeles afslag på opholdstilladelse under henvisning til, at hendes ægtefælle indenfor de seneste ti år var idømt en frihedsstraf for overtrædelse af straffelovens § 244 og § 266 for forhold begået mod hans tidligere ægtefælle jf. udlændingelovens § 9, stk. 10. Udlændingenævnet lagde herved vægt på, at det strafbare forhold var begået i 2010 to år efter ægteskabets ophør i 2008, og at det fremgår af bemærkningerne til udlændingelovens § 9, stk. 10, jf. lovforslag nr.
L171 fremsat den 20. februar 2004 s. 32, at der ved vurderingen af, hvornår en forurettet kan betragtes som den herboendes samlever, skal lægges vægt på, hvorvidt der har været tale om et ægteskabslignende forhold.
