J drev et bageri og var medlem af arbejdsgiverforeningen A, der er  

 part i en overenskomst med NNF.
Overenskomsten er undergivet hovedaftalen  

 mellem LO og DA og pålægger arbejdsgiveren fortrinsvis at beskæftige  

 medlemmer af NNF.
J udmeldte sig af A i 1988. 1/1 1990 blev bageriet solgt  

 til aktieselskabet S, hvori J var direktør og hvoraf han ejede halvdelen af  

 aktiekapitalen.
Hans hustru og en søn ejede den anden halvdel.
Den 11/10 1990  

 protesterede NNF imod, at S beskæftigede uorganiseret arbejdskraft under  

 henvisning til, at trods J's udmeldelse af A var forpligtet til at overholde  

 overenskomsten.
S bestred at være omfattet af overenskomsten.
Arbejdsretten udtalte, at J's udmeldelse af A uden indmeldelse i nogen  

 anden arbejdsgiverorganisation ikke fritog ham for at følge overenskomstens  

 bestemmelser.
Da J fortsat havde hovedindflydelsen i virksomheden, efter at  

 den var overtaget af S, fandtes S at være bundet af overenskomsten, indtil  

 denne ophørte efter reglerne herom.
Indklagedes telefoniske og skriftlige  

 meddelelser om, at man ikke anså sig for bundet af overenskomsten, kunne ikke  

 sidestilles med en opsigelse.
Boden for overenskomstbrud, der også omfattede  

 vægring ved at medvirke i den fagretlige behandling af sagen, fastsattes til  

 25.000 kr.
 Sagens problem er, om en overenskomst gælder for en virksomhed også efter  

 arbejdsgiverens udmeldelse af mesterorganisationen og efter virksomhedens  

 overdragelse til et aktieselskab.
 PARTERNES PÅSTANDE:
 Klagerne, Landsorganisationen i Danmark for Nærings- og  

 Nydelsesmiddelarbejder Forbundet, har indklaget Løjt Bageri A/S for  

 Arbejdsretten med påstand om, at indklagede tilpligtes at anerkende at være  

 omfattet af overenskomsten mellem Centralforeningen af Bager- og  

 Konditormestre i Jylland og Nærings- og Nydelsesmiddelarbejder Forbundet,  

 Bagergruppen/Møllergruppen, at indklagede tilpligtes at overholde  

 gensidighedsbestemmelsen i overenskomstens bilag 4 og at indklagede for brud  

 på overenskomstens gensidighedsbestemmelse samt de fagretlige regler pålægges  

 at betale en efter Arbejdsrettens skøn fastsat bod til klagerne.
 Indklagede har påstået frifindelse, men har erkendt at have ansat  

 arbejdskraft, der ikke er organiseret som nævnt i overenskomstens  

 gensidighedsbestemmelse.
 SAGSFREMSTILLING:
 Ejner Jørgensen drev fra 1980 Løjt Bageri som en enkeltmandsvirksomhed og  

 var, indtil han udmeldte sig i 1988, medlem af Centralforeningen af Bager- og  

 Konditormestre i Jylland, der er part i overenskomst (1987/91 og senere) med  

 Nærings- og Nydelsesmiddelarbejder Forbundet, Bagergruppen/Møllergruppen.
 Overenskomsten, der er undergivet hovedaftalen mellem Landsorganisationen  

 i Danmark og Dansk Arbejdsgiverforening, pålægger i bilag 4 arbejdsgivere  

 fortrinsvis at beskæftige medlemmer af forbundet.
Pr. 1. januar 1990 blev bageriet solgt til det indklagede aktieselskab,  

 hvori Ejner Jørgensen er direktør og ejer halvdelen af aktiekapitalen.
Hans  

 kone og søn ejer den anden halvdel.
Et antal ansatte fortsatte i virksomheden  

 efter aktieselskabets overtagelse.
Den 11. oktober 1990 protesterede forbundet over for indklagede og Ejner  

 Jørgensen bl.a. over, at indklagede beskæftigede arbejdskraft, der ikke var  

 organiseret i forbundet.
Det blev gjort gældende, at indklagede trods  

 udmeldelsen af centralforeningen var forpligtet til at overholde  

 overenskomsten.
 Indklagede nægtede at følge opfordringer til at deltage i mæglingsmøde og  

 fællesmøde, idet man bestred at være omfattet af overenskomsten.
 VIDNEFORKLARINGER:
 Svend Sørensen har bl.a. forklaret, at han er sekretær for forbundet, der  

 ikke fra indklagede fik nogen meddelelse om opsigelse af overenskomst.
Da Ejner Jørgensen vistnok den 17. oktober 1990 telefonisk meddelte, at  

 han var udmeldt af centralforeningen og derfor mente ikke at være bundet af  

 overenskomsten, sagde vidnet, at forbundet var uenig heri.
Det blev også  

 tilkendegivet skriftligt.
 Ejner Jørgensen har bl.a. forklaret, at han meldte sig ud af  

 centralforeningen, fordi en af hans svende ikke ville være medlem af  

 forbundet, hvilket han imidlertid blev senere.
 Vidnets udmeldelse var skriftlig og blev sendt både til centralforeningen  

 og til Åbenrå bagerlaug.
Såvel før som efter, at det indklagede selskab havde overtaget  

 virksomheden, har der været både organiserede og uorganiserede arbejdstagere.  

 Vidnet har ved nyansættelser klart tilkendegivet, at virksomheden ikke er  

 organiseret.
Han har noteret sig, om den ansatte var medlem af forbundet  

 eller ej.
Den løn, medarbejderne har fået, ligger over overenskomstens.
Der  

 er ikke kommet klager eller indsigelser, hverken fra de ansatte eller fra  

 fagforeningen, før denne sag opstod.
Vidnet har løbende orienteret alle sine  

 ansatte om diskussionen med fagforeningen.
 Når vidnet solgte virksomheden til aktieselskabet, var det dels for at  

 forbedre likviditeten, dels for at gøre det lettere for sønnen at overtage  

 virksomheden til sin tid.
 PARTERNES ARGUMENTER:
 Til støtte for sin påstand har klagerne anført, at Ejner Jørgensen ikke  

 blot ved udmeldelsen af centralforeningen har kunnet frigøre sig fra  

 overenskomsten, og at forbundet tidligt har tilkendegivet dette synspunkt  

 over for ham.
Det aktieselskab, der har overtaget virksomheden i 1990, er reelt identisk  

 med den tidligere ejer, der har bevaret den afgørende indflydelse.
Derfor og  

 i øvrigt som følge af reglerne i lov om lønmodtageres retsstilling ved  

 virksomhedsoverdragelse er overenskomsten også gyldig efter selskabets  

 overtagelse.
 Indklagede har ikke opsagt overenskomsten, og en opsigelse ville i øvrigt  

 efter hovedaftalens § 7, stk 2, ikke fritage arbejdsgiveren for at overholde  

 overenskomsten, før der enten var trådt en ny i stedet eller var iværksat  

 arbejdsstandsning til frigørelse for overenskomsten.
 Herefter udgør indklagedes ansættelse af arbejdskraft, der ikke var  

 medlemmer af forbundet, samt vægring ved at deltage i mæglings- og fællesmøde  

 sådant brud på overenskomsten, at der må pålægges bod.
Indklagede har heroverfor gjort gældende, at ingen af de ansatte har  

 protesteret mod deres ansættelsesvilkår.
Klagerne har først i efteråret 1990  

 gjort gældende, at indklagede var forpligtet til at følge overenskomsten  

 trods Ejner Jørgensens udmeldelse af centralorganisationen og selskabets  

 overtagelse af virksomheden.
Der er tale om et reelt ejerskifte ved  

 overdragelsen til aktieselskabet.
 Ejner Jørgensens erklæring om, at han ikke mente, indklagede var bundet af  

 overenskomsten, må subsidiært forstås som en opsigelse af overenskomsten  

 snarest muligt derefter.
 Selskabet er i kraft af virksomhedsoverdragelsesloven kun forpligtet til  

 efter overtagelsen at sikre de enkelte ansatte mindst samme vilkår som  

 overenskomstens indtil dennes udløb i marts 1991.
 Hvis der skulle blive tale om bod, bør den nedsættes eller bortfalde på  

 grund af indklagedes retsvildfarelse.
 ARBEJDSRETTENS PRÆMISSER OG KONKLUSION:
Ejner Jørgensen var i kraft af sit medlemskab i centralorganisationen  

 blevet forpligtet til at følge overenskomstens bestemmelser.
Hans udmeldelse  

 af centralorganisationen uden indmeldelse i nogen anden  

 arbejdsgiverorganisation fritog ham ikke for denne forpligtelse.
 Indklagedes telefoniske og skriftlige meddelelse om, at man ikke anså sig  

 for bundet af overenskomsten, kan ikke sidestilles med en opsigelse.
Det indklagede aktieselskab ejes af Ejner Jørgensen og hans nærmeste  

 familie, og Ejner Jørgensen er direktør og har fortsat hovedindflydelsen på  

 virksomhedens forhold.
Under disse omstændigheder må indklagede være bundet  

 af overenskomsten, indtil denne ophører efter reglerne herom.
Herefter tages klagernes påstand til følge, således at boden for  

 overenskomstbrud, herunder vægring ved at deltage i den fagretlige behandling af sagen, fastsættes til 25.000 kr.
 T h i k e n d e s f o r r e t :
 Indklagede, Løjt Bageri A/S, skal anerkende at være omfattet af  

 overenskomsten mellem Centralforeningen af Bager- og Konditormestre i Jylland  

 og Nærings- og Nydelsesmiddelarbejder Forbundet, Bagergruppen/Møllergruppen,  

 og skal overholde gensidighedsbestemmelsen i overenskomstens bilag 4.
 Indklagede skal desuden til klagerne, Nærings- og Nydelsesmiddelarbejder  

 Forbundet, betale en bod på 25.000 kr.
 I sagsomkostninger skal indklagede betale 2.000 til arbejdsretten.
 (* 1) Henvisninger: Per Jacobsen s.124 ff, s. 140, s. 145, Ruth Nielsen  

 Lærebog i Arbejdsret 3.udg. s.282 f, K. 91.030, K. 90.328 (A 1991, s.78), K.  

 9333 m.fl. (A 1981, s.105), K. 9421 (A 1981, s.146).
