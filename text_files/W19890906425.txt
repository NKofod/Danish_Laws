Ankestyrelsens principafgørelse O-35-89 om tandbehandling - ulykkesbetingede skader - hjælpemiddel Resume:
En klient pådrog sig en tandskade ved fald under et epileptisk anfald.
Skaden ansås ikke for en følge af et ulykkestilfælde i hjælpemiddelbekendtgørelsens forstand, da den skyldtes et fald, der var forårsaget af klientens sygdom.
Han kunne derfor ikke få hjælp til tandbehandling efter bistandslovens § 58.
 Love:
Lov om social bistand - lovbekendtgørelse nr. 637 af 27. september 1989 - § 58 Sagsfremstilling:
 I september 1987 beskadigede ansøger ved et fald, der var udløst af et epileptisk anfald, flere fortænder i overmunden.
 Socialforvaltningen gav afslag på hjælp til tandbehandling efter bistandslovens § 58 under henvisning til, at der ikke var tale om et ulykkestilfælde, der var omfattet af § 16 i bekendtgørelse om ydelse af hjælpemidler efter § 58, idet skaden var forårsaget af ansøgers sygdom.
 Afgørelsen blev anket af ansøger, som var førtidspensionist.
 Ankestyrelsen fandt, at sagen havde principiel betydning med henblik på afklaring af, om hjælp til tandbehandling som følge af epileptisk anfald var omfattet af bistandslovens § 58.
 Afgørelse:
 Skaden fandtes ikke at være sket som følge af et ulykkestilfælde i bekendtgørelsens forstand, idet den indtrufne skade skyldtes et fald, der var forårsaget af ansøgers sygdom.
 Ankestyrelsen tiltrådte således socialforvaltningens afgørelse.
 Ankestyrelsen tog ved afgørelsen ikke stilling til eventuel støtte til tandbehandlingen efter reglerne om personligt tillæg til pensionister.
