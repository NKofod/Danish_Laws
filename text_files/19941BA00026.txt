Nr BSF 26 Forslag til folketingsbeslutning om oprettelse af private  

 udviklingsselskaber Fremsat af Kjeld Rahbæk Møller (SF) Tommy Dinesen (SF) Steen Gade (SF)  

 Jørn Jespersen (SF) den 17. november 1994 Folketinget opfordrer regeringen til at fremsætte lovforslag om oprettelse af private udviklingsselskaber efter følgende retningslinjer:
 1. Udviklingsselskabernes opgave er at indskyde risikovillig kapital i  

 iværksættervirksomheder inden for byerhverv, herunder væsentlige udvidelser  

 af eksisterende virksomheder, og skibsbygning.
 2. Indskud i udviklingsselskaberne skal være fuldt fradragsberettigede,  

 mens udtræk herfra er fuldt skattepligtige.
 3. Erhvervsministeren godkender selskaberne og fastsætter regler for, hvor  

 længe indskud mindst skal være bundet, for placeringsregler for den indskudte  

 formue samt for en nærmere afgrænsning af de erhverv, hvori  

 udviklingsselskaberne kan investere.
Bemærkninger til forslaget Forslaget er en genfremsættelse af et tilsvarende forslag fra  

 folketingsåret 1993-94, B 22. (Se Folketingstidende 1993-94, Folketingets  

 forhandlinger Till.
A sp. 1235, sp. 1887 og sp. 4778). Siden da er  

 regeringens forslag om udviklingsselskaber blevet vedtaget med bl.a.
SF's  

 stemmer.
Forslagsstilerne finder dog fortsat, at der er brug for det  

 foreliggende forslag.
De to typer udviklingsselskaber vil i vid udstrækning  

 henvende sig til forskellige typer investorer, og der er brug for al den  

 risikovillige kapital til iværksættelse, der kan fremskaffes.
Dertil kommer, at nogle skibsværfter er kommet i krise efter afskaffelse  

 af anpartsordningen.
Løsningen er ikke at øge statsstøtten, som nogle  

 argumenterer for.
Ud over skjult statsstøtte medvirkede anpartsordningen til  

 at sprede risikoen og lettede derved kapitaldannelsen i skibsbygning.  

 Industriministeriets kapitaludvalg, der skulle finde en afløsning for  

 anpartsordningen sidste efterår, pegede i »Rapport om fremskaffelse af  

 kapital til mindre rederier« (december 1993) netop på, at et forslag som  

 det foreliggende kunne løse dette problem.
Der er et meget stort behov for iværksættelse i samfundet.
Sammenlignet  

 med f.eks.
Tyskland er iværksætterraten i Danmark mindre end halvt så stor.  

 Merbeskæftigelsen ved at nå tysk niveau for iværksættelse er meget betydelig.
Forslagsstillerne har derfor tidligere fremsat forslag om statslån til  

 iværksættere efter tysk forbillede.
Forslaget har imidlertid ikke kunnet  

 vinde tilstrækkelig støtte til at blive vedtaget.
Derfor forsøges nu andre  

 veje til at nå målet.
Mange undersøgelser viser, at det hverken er ideer eller kapital, der er  

 mangelen.
Problemet er koblingen mellem ideer og kapital.
Iværksætterne har  

 oftest ikke anden formue end friværdien i deres boliger, og denne kapital er  

 i dagens Danmark som regel højst utilstrækkelig.
De store formuer er bundet i  

 finansielle institutioner, og de fleste af disse har trukket sig ud af  

 venturevirksomhed.
Også blandt privatpersoner er der ganske mange midler til rådighed.  

 Anpartsprojekterne viste, at der også er ganske stor villighed til at  

 investere erhvervsaktivt.
Desværre er denne ide helt ødelagt, fordi alt for  

 mange af projekterne alene markedsførte sig på øjeblikkelige  

 likviditetsfordele, idet skatteværdien af afskrivningerne oversteg  

 indskuddet.
Der har derfor været alt for mange useriøse projekter, der er  

 finansieret med anparter, og denne finansieringsform har med rette fået et  

 dårligt ry.
Derfor er mulighederne for at afskrive på anpartsprojekter blevet  

 begrænset over en årrække og forsvinder i praksis også for skibsbygning ved  

 årsskiftet.
Der kunne imidlertid være grund til at udvikle nye muligheder for, at  

 private kan sætte penge i erhvervsprojekter.
Det forventes, at der med det  

 foreliggende forslag vil opstå en række selskaber, der specialiserer sig på  

 forskellig vis: Nogle vil finansiere skibsbygning, andre miljøinvestering og  

 andre højteknologi.
Derved kan lederne af udviklingsselskaberne opbygge  

 ekspertise på deres respektive områder, og investorer får mulighed for at  

 indskyde deres penge efter personlige præferencer for typen af investeringer.
 Selv om disse udviklingsselskaber i første omgang retter sig mod  

 privatpersoner med ledig kapital, vil succesrige selskaber utvivlsomt også  

 kunne tiltrække pensionskapital og dermed medvirke til, at denne kapital  

 investeres i ny erhvervsudvikling.
Bemærkninger til forslagets enkelte punkter Ad 1 Ordningen foreslås begrænset til iværksættelse i byerhverv, herunder  

 skibsbygning, og så væsentlige udvidelser af eksisterende virksomheder, at  

 det kan sidestilles med iværksættelse.
Inden for landbrug og fiskeri er der  

 selvsagt også investeringsbehov, men det foreslås, at disse erhverv  

 finansieres med ordninger, der er specielt tilrettelagt efter disse erhvervs  

 særlige karakter.
Ligeledes foreslås byggeriet holdt udenfor, idet det ellers  

 må frygtes, at selskaberne i tilfælde af et opsving fortrinsvis vil blive  

 brugt til ejendomsspekulation.
Derimod er det vigtigt ikke at holde serviceerhverv udenfor.
Det er netop  

 her, at de fleste arbejdspladser må forventes at komme i fremtiden.
Det kan  

 dog overvejes at holde visse serviceerhverv, f.eks. detailhandel, uden for  

 ordningen.
Det foreslås, at industriministeren foretager den nærmere  

 afgrænsning.
Ad 2 Som nævnt er det væsentligt at undgå, at investorerne kan få en  

 øjeblikkelig likviditetsfordel, da det erfaringsmæssigt fører til useriøse  

 investeringer.
Omvendt er det vanskeligt at forestille sig, at der vil komme  

 væsentlige indskud helt uden et skatteincitament.
Den enkleste og reneste form er fuldt fradrag for indskud i  

 indkomstskatten og til gengæld fuld beskatning, når indskud og udbytte  

 trækkes ud af selskaberne.
I praksis betyder dette automatisk fradrag for  

 tab.
Erfaringerne med kapitalpensioner synes at vise, at dette incitament er  

 stærkt nok til, at indskud faktisk foretages, men ikke så stærkt, at  

 investorerne ikke interesserer sig for, hvordan kapitalen investeres.
Det er væsentligt at undgå, at udviklingsselskaberne kan bruges til  

 skattefiduser.
F.eks. må der være en bindingsperiode, så folk ikke blot kan  

 foretage et indskud den 31. december og hæve det igen den 2. januar.  

 Ligeledes må der stilles krav om, at en rimelig del af kapitalen faktisk  

 investeres efter det angivne formål, så ordningen ikke misbruges til at  

 foretage pensionsopsparinger uden realrenteafgift.
Det er hensigtsmæssigt, at  

 industriministeren fastsætter de nærmere regler herfor, jf. pkt. 3.
Ad 3 Det foreslås, at det skal stå enhver frit for at oprette et  

 udviklingsselskab.
Selskaberne skal dog registreres, og der skal stilles  

 sådanne rimelige krav til selskaberne, at investorerne kan være sikre på, at  

 det ikke er rene svindelforetagender.
Det foreslås derfor, at  

 industriministeren skal godkende de enkelte selskaber og føre tilsyn med dem.  

 Endvidere skal ministeren udforme de nærmere regler for deres virke, jf. pkt.  

 1 og 2.
