Nr LSF 226 Forslag til Lov om ændring af merværdiafgiftsloven (Handicapvenlige  

 hyrevognes fritagelse for moms) Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 5. april 1989 § 1 I lov om almindelig omsætningsafgift (merværdiafgift), jf.  

 lovbekendtgørelse nr. 629 af 20. oktober 1988, som ændret ved § 2 i lov nr.  

 700 af 22. november 1988, foretages følgende ændring:
 1. I § 12, stk. 1, indsættes efter litra i som nyt litra:
»j.
Køretøjer, som er omfattet af § 2, stk. 1, nr. 13, i lov om  

 registreringsafgift af motorkøretøjer m.v. (hyrevogne på gule plader).« § 2 Loven træder i kraft den 1. januar 1990.
Bemærkninger til lovforslaget Baggrunden for lovforslaget er  

 forslagsstillernes ønske om at forbedre de individuelle transportmuligheder  

 for de handicappede, der er nødt til at anvende kørestol, ved at give et  

 yderligere incitament til taxavognmændene til anskaffelse af handicapvenlige  

 køretøjer.
Den foreslåede ændring indebærer, at hyrevogne, som er godkendt  

 til befordring af mindst een person siddende i kørestol, fritages for moms  

 ved salg til en taxavognmand.
Den nævnte type taxa er ikke omfattet af den  

 for almindelige hyrevogne gældende frikørselsafgift og er i øvrigt fritaget  

 for registreringsafgift.
Det er endvidere karakteristisk for denne type  

 hyrevogn, at den er registreret på gule plader, så den umiddelbart kan kendes  

 fra almindelige hyrevogne, der er indregistreret på hvide plader, og som ikke  

 kan medtage personer siddende i kørestole.
Forslagsstillerne er bekendt med,  

 at lovforslaget formentlig ikke er i overensstemmelse med de af EF fastsatte  

 bestemmelser vedrørende moms.
Man finder imidlertid, at hensynet til de  

 handicappedes forbedrede muligheder for transport med hyrevogn til almindelig  

 takst er så tungtvejende, at dette forhold berettiger til, at der fra  

 regeringens side indledes forhandlinger med EF-Kommissionen om de fornødne  

 undtagelsesregler.
