Nr BTL 114 Betænkning over Forslag til lov om ændring af lov om folkebiblioteker m.v.  

  

 Nr L 114 1989-90, 1. samling Afgivet af Kulturudvalget Afgivet: 19900314 Udvalget har behandlet lovforslaget i nogle møder og har herunder stillet spørgsmål til kulturministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Bibliotekarforbundet, Danmarks Lærerforening og Kommunernes Landsforening.
 Der er af kulturministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Venstres, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med det af kulturministeren stillede ændringsforslag.
 Flertallet ønsker at udtale følgende:
 Flertallet er tilfreds med, at det i loven præciseres, at det ansvar, som  

 skolenævnet hidtil har haft for materialevalget til skolebibliotekerne,  

 overføres til skolebestyrelsen.
Da materialevalget i folkebibliotekerne ifølge bibliotekslovens  

 bestemmelser imidlertid varetages af den ledende bibliotekar under medvirken  

 af de øvrige bibliotekarer og under ansvar over for kommunalbestyrelsen, har  

 det været vigtigt for flertallet at sikre, at skolebestyrelsens ansvarsområde  

 er materialer i skolebiblioteket, og at materiale ud over dette (til  

 fritidsudlån m.v. til børn og voksne) falder uden for skolebestyrelsens  

 kompetence.
Et udsnit af befolkningen, valgt ud fra bestemte præmisser og med  

 et fastlagt ansvarsområde, kan og bør ikke være ansvarlig for sammensætningen  

 af et materiale, som er til rådighed for alle.
 Flertallet er tilfreds med, at kulturministeren med sit ændringsforslag  

 har tilsluttet sig denne indstilling, og vil i øvrigt følge udviklingen på  

 området.
Flertallet ønsker derudover at understrege, at forsøg med samarbejde og et  

 mere formelt samarbejde mellem skolebiblioteker og folkebørnebiblioteker på  

 nye betingelser er vigtigt.
Lige så vigtigt er det dog som princip at  

 bibeholde de to bibliotekstyper: skolebiblioteket og folkebiblioteket.  

 Skolebiblioteket skal være et pædagogisk redskab for skolens virksomhed, der  

 fungerer som »skolens hjerte« og understøtter og uddyber  

 folkeskolens muligheder, og folkebiblioteket skal være en bred og åben  

 kulturformidlende institution med materialer og aktiviteter for alle  

 aldersgrupper og befolkningskategorier.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret.
 Et andet mindretal (Centrum-Demokraternes medlem af udvalget) indstiller  

 lovforslaget til vedtagelse med det af kulturministeren stillede  

 ændringsforslag.
Ændringsforslag Af kulturministeren, tiltrådt af et flertal (S, KF, SF, V,  

 RV, CD og KRF):
Til § 1 1) I den under nr. 3 foreslåede nye § 17 a indsættes efter  

 »§ 17, stk. 1«: », for så vidt angår materialer, der bruges af  

 skolen i undervisningsøjemed.« Bemærkninger Til nr. 1 Dispensationsbestemmelsen (lovforslagets § 1, nr. 3) affattes i sin helhed  

 som følger:
» § 17 a.
Kulturministeren kan i forbindelse med  

 forsøgsvirksomhed dispensere fra bestemmelserne i dette kapitel bortset fra  

 bestemmelserne i § 17, stk. 1, for så vidt angår materialer, der bruges af  

 skolen i undervisningsøjemed.« En af hovedintentionerne bag de nye styrelsesregler for folkeskolen er, at  

 forældrenes indflydelse skal styrkes.
Derfor må de nye regler sikre, at  

 skolebestyrelsens godkendelseskompetence over for de materialer, der  

 anskaffes til undervisningsbrug i skolen, er usvækket.
 For den del af materialet, der ikke bruges direkte af skolen i  

 undervisningsøjemed, bør materialevalget dog kunne ske på en mere fleksibel  

 måde.
 I nye udformninger af skole- og folkebiblioteksbetjeningen i  

 forsøgssammenhæng er det derfor naturligt, at der kan dispenseres fra  

 materialevalgsbestemmelserne i lovens kapitel 4 om skolebiblioteker, når det  

 gælder materialer til fritidslæsning.
