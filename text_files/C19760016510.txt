(Til alle amtsråd, kommunalbestyrelser,  

 skolekommissioner, skolenævn, fælleslærerråd, lærerråd og skoleledere  

 uden for København) Det er blevet oplyst over for direktoratet, at elever med langt hår i  

 flere tilfælde er kommet til skade ved, at håret er blevet grebet af  

 borepatronen på boremaskiner, som benyttes ved sløjdundervisning.
 I denne anledning skal direktoratet bringe undervisningsministeriets  

 cirkulære af 26. oktober 1973 om benyttelse af el-drevne maskiner som led i  

 sløjdundervisning for børn og unge under 18 år i erindring.
 Af cirkulæret fremgår det bl.a., at læreren skal have de fornødne  

 forudsætninger med hensyn til brug og pasning af maskiner, at eleverne skal  

 gøres bekendt med den risiko, der er forbundet med brug af maskiner, og at  

 alle foreskrevne beskyttelsesforanstaltninger skal gennemføres.
Det påhviler således læreren at sørge for, at der træffes passende  

 forholdsregler imod den nævnte risiko f.eks. ved at lade elever med langt hår  

 benytte hårnet eller lign. under arbejde med maskiner.
Tilsvarende må der  

 træffes forholdsregler imod, at løsthængende beklædningsdele kommer ind i  

 roterende dele af maskiner.
Man anmoder om, at skolelederen drager omsorg for, at alle lærere, der  

 underviser i sløjd, underrettes om ovenstående.
Endvidere henstiller man, at  

 cirkulæret af 26. oktober 1973 såvidt muligt ophænges i sløjdlokalet.
Undervisningsministeriet, direktoratet for folkeskolen, folkeoplysning, seminarier m.v., den 20. august 1976.
