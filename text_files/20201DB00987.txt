Betænkning afgivet af Indfødsretsudvalget den 15. april 2021 Betænkning over Forslag til folketingsbeslutning om udformning af flere lovforslag om indfødsrets meddelelse på basis af landegrupper [af Marie Krarup (DF) m.fl.]:
1. Indstillinger Et flertal i udvalget (udvalget med undtagelse af DF og NB) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF og NB) indstiller beslutningsforslaget til vedtagelse uændret.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget mener, at der skal stilles strengere krav til de udlændinge, der ønsker at opnå dansk statsborgerskab.
Derfor ønsker V at stramme kravene eksempelvis i forhold til kriminalitet og selvforsørgelse.
V finder det derudover nødvendigt at anlægge en langt mere værdibaseret tilgang til tildeling af statsborgerskab.
V finder det naturligt at forlange, at udlændinge, der ønsker dansk pas, skal tage Danmark til sig og respektere de danske værdier og støtte det danske folkestyre.
V mener, at lovforslaget om indfødsrets meddelelse skal behandles samlet, således at de ansøgere, der har levet op til kravene, også kan blive danske statsborgere.
Derfor kan V ikke støtte beslutningsforslaget.
Radikale Venstre Radikale Venstres medlem af udvalget støtter ikke Dansk Folkepartis forslag om at udforme lovforslag om indfødsrets meddelelse sådan, at der fremsættes særskilte lovforslag for ansøgere fra forskellige hovedgrupper af lande.
DF ønsker, at ansøgere fra MENAPT-lande optræder på et selvstændigt lovforslag om indfødsrets meddelelse.
Der skal således fremsættes to lovforslag samtidig.
Et lovforslag med ansøgere fra MENAPT-lande og et andet lovforslag med de øvrige ansøgere.
Forslagsstillerne anfører endvidere, at hensigten er, at gøre det muligt at stemme ja/nej/hverken for eller imod til hele MENAPT-landegruppen og stemme anderledes til det andet lovforslag, der indeholder alle øvrige ansøgere.
RV har to betragtninger som gør sig gældende.
For det første strider beslutningsforslaget mod statsborgerretskonventionens artikel 5 om, at statsborgerretsregler ikke må forskelsbehandle på grund af køn, religion, nationalitet eller etnisk oprindelse.
Der kan ikke inden for Danmarks internationale forpligtelser lægges vægt på national oprindelse i forbindelse med en ansøgning om dansk indfødsret.
For det andet vil staten også kunne ifalde erstatningsansvar.
Ministeriets jurister vurderer således i forbindelse med opdeling af lovforslag om indfødsrets meddelelse i flere lovforslag efter lande eller områder, at hvis man gør det, og et flertal for eksempel konsekvent stemmer nej til lovforslag med ansøgere fra METAPT-lande, vil disse personer kunne rejse erstatningskrav mod Danmark for at handle i strid med Danmarks internationale forpligtelser, jf. artiklen »Statsborgerskabsforslag kan føre til erstatningskrav« fra Politiken, den 4. marts 2021.
Det giver rigtig dårlig mening for RV, at vi gennemfører en lovgivning, som medfører, at vi efterfølgende taber sager ved domstolene.
Beslutningsforslaget kan altså betyde, at staten og hermed skatteyderne ender med at skulle betale erstatning til hele grupper af statsborgerskabsansøgere.
Derfor støtter RV ikke beslutningsforslaget.
3. Udvalgsarbejdet Beslutningsforslaget blev fremsat den 9. februar 2021 og var til 1. behandling den 10. marts 2021. Beslutningsforslaget blev efter 1. behandling henvist til behandling i Indfødsretsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 4 bilag på beslutningsforslaget.
Birgitte Vind (S) Camilla Fabricius (S) Lars Aslan Rasmussen (S) Malte Larsen (S) Rasmus Stoklund (S) Rasmus Horn Langhoff (S) Susan Kronborg (RV) Anne Valentina Berthelsen (SF) Peder Hvelplund (EL) Fatma Øktem (V) nfmd.
Morten Dahlin (V) Kim Valentin (V) Mads Fuglede (V) Marie Krarup (DF) fmd.
Morten Messerschmidt (DF) Marcus Knuth (KF) Mette Thiesen (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
