Fremsat den 4. oktober 2018 af undervisningsministeren (Merete Riisager) Forslag til Lov om et nationalt naturfagscenter Kapitel 1 Et nationalt naturfagscenter § 1. Et nationalt naturfagscenter er en selvejende institution inden for den offentlige forvaltning.
Stk. 2. Centeret har til formål at styrke kvaliteten af undervisning i naturfag og naturvidenskab samt fremme interessen for, og rekrutteringen til uddannelse og beskæftigelse inden for naturvidenskab.
Centeret skal desuden bidrage til at styrke vidensgrundlaget for fornyelse og udvikling af undervisning i naturfag og naturvidenskab.
§ 2. Centeret udvikler, indsamler og formidler viden inden for undervisning i naturfag og naturvidenskab.
Centeret samarbejder med undervisningsministeren og andre relevante offentlige og private interessenter indenfor centerets virke.
Centeret formidler resultaterne af centerets arbejde og øvrige aktiviteter til relevante offentlige og private interessenter og offentligheden i øvrigt.
 Stk. 2. Centeret kan gennemføre andre aktiviteter, herunder konsulentbistand og rådgivning, i det omfang det er foreneligt med varetagelsen af centerets opgaver efter stk. 1.
Kapitel 2 Bestyrelse § 3. Centeret ledes af en centerbestyrelse, der er ansvarlig for centerets virke.
Centerbestyrelsen består af op til 7 medlemmer, der udpeges i deres personlige egenskab:
 1) Op til 5 medlemmer udpeges af undervisningsministeren.
 2) 1 medlem udpeges af uddannelses- og forskningsministeren.
 3) 1 medlem udpeges af undervisningsministeren og uddannelses- og forskningsministeren i forening.
Stk. 2. Centerbestyrelsens funktionsperiode er 4 år.
Bestyrelsesmedlemmerne kan genudpeges én gang.
 Stk. 3. Centerbestyrelsen vælger sin egen formand.
 § 4. Centerbestyrelsen har ansvaret for centeret og fastsætter centerets virksomhed.
 Stk. 2. Centerets daglige ledelse forestås af en centerdirektør, der ansættes og afskediges af centerbestyrelsen.
 § 5. Centerbestyrelsen fastsætter centerets vedtægter, der godkendes af undervisningsministeren.
Stk. 2. Centerbestyrelsen fastlægger centerets organisation i vedtægten, herunder etableringen af decentrale enheder.
Bestyrelsen sikrer, at centeret deltager i nationale og internationale netværksdannelser med andre væsentlige interessenter inden for undervisning i naturfag og naturvidenskab.
 Stk. 3. Undervisningsministeren bestemmer, hvor i landet centeret er placeret.
§ 6. Centerbestyrelsen udarbejder efter forslag fra centerdirektøren et årsprogram for centerets virksomhed, herunder indsatsområder, et budget for centerets virksomhed, centerets regnskab samt en årsberetning over centerets aktiviteter i det seneste år.
Nærmere regler herfor fastsættes i centerets vedtægter, jf. § 5.
 Stk. 2. Centerets årsprogram skal godkendes af undervisningsministeren og herefter offentliggøres.
 § 7. Centeret indgår en resultatkontrakt med undervisningsministeren.
Kapitel 3 Tilskud og drift § 8. Undervisningsministeren yder tilskud til centerets drift.
Undervisningsministeren fastsætter nærmere betingelser for tilskuddet, herunder krav til gennemførelse af centerets aktiviteter.
Tilskuddets størrelse fastsættes på de årlige bevillingslove.
 Stk. 2. Centerets gennemførelse af aktiviteter efter § 2, stk. 2, for myndigheder, andre offentlige institutioner og uddannelsesinstitutioner kan ske mod anvisning af finansiering hertil.
§ 9. Centeret kan i overensstemmelse med sit formål modtage supplerende finansiel støtte i form af tilskud og gaver m.v.
Oplysninger om eventuelle tilskud og gaver m.v. skal offentliggøres i centerets årsprogram, årsberetning og regnskab.
 Stk. 2. Centeret kan inden for centerets formål drive indtægtsdækket virksomhed.
Kapitel 4 Tilsyn m.v.
 § 10. Undervisningsministeren fører tilsyn med centeret.
 Stk. 2. Finder undervisningsministeren, at centerets virksomhed ikke er i overensstemmelse med denne lov eller de regler eller aftaler, der er fastsat eller indgået i henhold hertil, kan ministeren udstede påbud til bestyrelsen om at ændre den pågældende virksomhed.
Stk. 3. Finder undervisningsministeren, at centerets virksomhed ikke er i overensstemmelse med denne lov eller de regler eller aftaler, der er fastsat eller indgået i henhold hertil, eller påbud, jf. stk. 2, kan ministeren tilbageholde tilskud, lade tilskud bortfalde helt eller delvis eller kræve tilskud tilbagebetalt helt eller delvis.
Tilskud, der tilbageholdes eller tilbagebetales, tilfalder staten.
§ 11. Efterkommer bestyrelsen ikke påbud fra undervisningsministeren, eller forsømmer bestyrelsen i væsentlig grad at varetage sine opgaver i overensstemmelse med lovgivningen, kan ministeren beslutte, at 1) bestyrelsens opgaver eller dele heraf i en periode varetages af personer, der udpeges af ministeren, eller 2) en ny bestyrelse udpeges efter reglerne i centerets vedtægt.
 Stk. 2. Bringer bestyrelsen ved sine dispositioner centerets videreførelse i fare, kan undervisningsministeren beslutte, at bestyrelsen straks træder tilbage og kan i forbindelse hermed beslutte, at bestyrelsens opgaver i en periode fastsat af ministeren, eller indtil der efter ministerens bestemmelse er udpeget en ny bestyrelse efter reglerne i centerets vedtægt, varetages af personer, der udpeges af ministeren.
Kapitel 5 Oplysninger til undervisningsministeren § 12. Undervisningsministeren kan indhente alle oplysninger fra centeret om centerets virksomhed, herunder aktiviteter efter §§ 8 og 9, personale, udstyr, huslejeaftaler, aftaler om ejendomskøb, aftaler om afsætning af centerets produktion og andre aftaler, centerets drift i øvrigt og om bestyrelsens medlemmer, jf. § 3, til brug for fastlæggelse af tilskud, gennemgang af årsregnskaber, gennemførelse af tilsyn og udarbejdelse af statistik.
 Stk. 2. Undervisningsministeren kan bestemme, at de i stk. 1 nævnte oplysninger skal leveres i elektronisk form, herunder i hvilket format leveringen skal ske, samt fastsætte krav til kontrol og sikkerhedsforanstaltninger.
 Stk. 3. Undervisningsministeren kan fastsætte regler om elektronisk kommunikation mellem centeret og Undervisningsministeriet og mellem centeret og andre offentlige myndigheder og uddannelsesinstitutioner omfattet af Undervisningsministeriets lovgivning, herunder om anvendelse af digital signatur.
 Stk. 4. Undervisningsministeren kan fastsætte regler om elektronisk kommunikation mellem centeret og elever, studerende m.v., herunder om anvendelse af digital signatur.
Kapitel 6 Ikrafttrædelses- og overgangsbestemmelser m.v.
 § 13. Loven træder i kraft den 1. januar 2019.
 Stk. 2. Lov nr. 312 af 28. april 2009 om oprettelse af et nationalt center for undervisning i natur, teknik og sundhed ophæves.
 Stk. 3. § 3 får virkning fra førstkommende nybeskikkelse til centerbestyrelsen.
 § 14. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning 2. Baggrund 3. Lovforslagets hovedpunkter 3.1. Centerets formål og opgaver 3.1.1. Gældende ret 3.1.2. Ministeriets overvejelser 3.1.3. Den foreslåede ordning 3.2. Centerets organisering og styrelse 3.2.1. Gældende ret 3.2.2. Ministeriets overvejelser 3.2.3. Den foreslåede ordning 3.3. Videreførelse af det nuværende naturfagscenter 3.3.1. Gældende ret 3.3.2. Ministeriets overvejelser 3.3.3. Den foreslåede ordning 4. De økonomiske konsekvenser og implementeringskonsekvenser for stat, regioner og kommuner 5. De økonomiske og administrative konsekvenser for erhvervslivet m.v.
6. De administrative konsekvenser for borgere 7. De miljømæssige konsekvenser 8. Forholdet til EU-retten 9. Hørte myndigheder og organisationer m.v.
10. Sammenfattende skema 1. Indledning Formålet med lovforslaget er at opdatere og ajourføre lovgrundlaget for et nationalt center for undervisning i natur, teknik og sundhed.
Med lovforslaget vil reguleringen af centerets formål og opgaver komme til at afspejle de organisatoriske justeringer, som centeret har været igennem.
Samtidig vil lovgrundlaget også kunne tage højde for aktuelle og fremadrettede tilpasninger i opgavevaretagelsen, som der måtte blive behov for.
2. Baggrund Et nationalt center for undervisning i natur, teknik og sundhed er oprettet ved lov nr. 312 af 28. april 2009. Oprettelsen er sket efter anbefalinger i rapporten Et fælles løft, som arbejdsgruppen til forberedelse af en national strategi for natur, teknik og sundhed afgav i 2008.
 Centeret har til formål at styrke interessen for, rekrutteringen til og kvaliteten af undervisningen i natur, teknik og sundhed i hele det danske uddannelsessystem.
 Centeret har i perioden 2010-2013 arbejdet med følgende hovedmålsætninger:
  Udvikling af systematisk videndeling indenfor området ved blandt andet at kortlægge og formidle eksisterende viden og skabe sammenhænge på langs og tværs i uddannelsessystemet.
  Fremme den naturvidenskabelige dimension af almendannelsen hos alle børn og unge ved blandt andet at understøtte lærernes og institutionslederes arbejde med at udvikle undervisningen indenfor natur, teknik og sundhed.
  Understøtte udviklingen af videnmiljøer med særlige kompetencer indenfor natur, teknik og sundhed gennem understøttelse af samarbejde med uformelle miljøer.
 Centeret har indenfor hovedmålsætningerne arbejdet med indsatsområder indenfor indsamling af viden, udbredelse af viden, videndeling og netværksdannelse, udvikling af undervisningsmaterialer, afdækning af videnbehov samt fundraising.
 Centeret har derudover arbejdet med mere fokuserede strategiske fokusområder i form af kommunale strategier, uformelle miljøer, herunder skole-virksomhedssamarbejde m.v., samt satsninger på grundskole og overgange.
 Centeret har som en del af centerets strategi for 2014-2017 haft følgende tre strategiske fokusområder:
  Videndeling.
  Undervisning og rekruttering.
  Udvikling der forandrer.
Centeret har i forhold til »Videndeling« fungeret som videncenter.
Centeret har skullet samarbejde med relevante aktører med henblik på at afdække, indsamle og formidle viden og derigennem sikre alle lærere adgang til evidensbaseret viden og debat om udviklingen indenfor undervisning i natur, teknik og sundhed.
Centeret har i forhold til »Undervisning og rekruttering« skullet styrke undervisningen i og rekruttering til natur, teknik og sundhed i grundskoler og ungdomsuddannelser.
Centeret har gennem aktiviteter, anbefalinger og inspirationsmateriale skullet understøtte og inspirere til udvikling og organisering af undervisningen, så elevernes faglige præstationer, uddannelsesvalg, opfattelse af naturfag og almen dannelse inden for natur, teknik og sundhed udvikles i positiv retning.
 Centeret har i forhold til »Udvikling der forandrer« skullet arbejde udviklingsorienteret med relevante samarbejdspartnere om aktuelt prioriterede indsatser, som har skullet bidrage til forandringer i og omkring undervisningen i natur, teknik og sundhed.
Centeret har som strategiske mål på grundskoleområdet prioriteret forankring af folkeskolereformen i skolens naturfagsundervisning samt organisering og udvikling af undervisningen i natur, teknik og sundhed.
Centeret har i forhold til ungdomsuddannelser prioriteret en indsats, der har taget afsæt i målsætningen om, at flere unge har skullet vælge de naturvidenskabelige linjer i de gymnasiale og erhvervsrettede ungdomsuddannelser.
Centeret har med hensyn til de videregående uddannelser prioriteret en indsats, der har haft fokus på rekruttering til naturfaglige og tekniske studier samt et øget valg af naturfaglige undervisningsfag i læreruddannelsen.
Centeret har desuden haft en tværgående målsætning om at styrke progression og sammenhæng op gennem uddannelsessystemet og ved inddragelse af erhvervslivet og andre uformelle miljøer.
Centeret har gennemgået organisatoriske ændringer.
Den erhvervsdrivende fond Danish Science Factory blev med virkning fra den 1. oktober 2015 virksomhedsoverdraget til centeret.
Den nye samlede organisation fik ved sammenlægningen navnet »Astra«.
Centeret blev endvidere med virkning den 1. januar 2017 sammenlagt med Science Talenter ved Sorø Akademi skole (Mærsk McKinney Møller Videncenter). Centeret fik i forbindelse med regeringens geografiske flytninger af statslige arbejdspladser »Bedre balance - statslige arbejdspladser tættere på borgere og virksomheder« (oktober 2015) nyt hjemsted i Sorø og har med udgangen af 2017 flyttet centrets ledelse og en række stabsfunktioner dertil.
Regeringen har den 13. marts 2018 præsenteret en national naturvidenskabsstrategi, der skal styrke undervisning i naturvidenskab i grundskolen og ungdomsuddannelserne.
Endvidere har regeringen den 24. april 2018 lanceret en Teknologipagt, der har til formål at få flere til at interessere sig for, arbejde med og få flere unge til at uddanne sig indenfor STEM, som er en forkortelse, der betegner kompetencer indenfor »Science, Technology, Engineering and Mathematics«.
 Naturvidenskabsstrategien opstiller følgende to nationale målsætninger:
  Flere børn og unge skal interessere sig for naturfag i folkeskolen samt vælge naturvidenskabelige gymnasiefag og erhvervsfaglige STEM-uddannelser.
  Flere børn og unge skal være meget dygtige i naturvidenskabelige fag og erhvervsfaglige STEM-uddannelser.
 Naturvidenskabsstrategien indeholder følgende indsatsområder:
 1. Styrket motivation og faglig fortælling.
 2. Fagligt og didaktisk endnu dygtigere lærere i naturvidenskab.
 3. Kontinuerlig faglig fornyelse af naturvidenskabelige fag.
 4. Styrket talentudvikling og udnyttelse af nye teknologiske muligheder.
 5. Lokal prioritering, faglige netværk og samarbejde.
 Det fremgår af indsatsområde nr. 5, at der skal være en gennemgang og målretning af Astra.
 Herom fremgår følgende af naturvidenskabsstrategien:
»Astra udvikler, samler og formidler viden og arbejder på at styrke netværk og understøtte relevant videndeling med det mål at skabe rammer for en optimal læring på skolerne.
Flere forskellige faktorer påvirker centrets opgave og opgaveløsning i fremtiden.
Undervisningsministeriet vil se på, hvordan Astra endnu bedre kan håndtere de aktuelle og fremtidige udfordringer inden for undervisningen i naturvidenskabelige fag i grundskolen og på ungdomsuddannelserne.
I den forbindelse vil der blive set på loven, herunder Astras formål og opgaver efter nylige sammenlægninger og i forlængelse af nærværende naturvidenskabsstrategi.« Som opfølgning på den nationale naturvidenskabsstrategi er der igangsat et arbejde med gennemgang og refokusering af centerets opgaver.
Formålet hermed er at sikre, at centeret skal endnu bedre kunne håndtere aktuelle og fremtidige udfordringer inden for undervisning i naturfag og naturvidenskab.
Med lovforslaget foreslås opdatering og ajourføring af lovgrundlaget for centret, herunder dets virke og funktion.
Det væsentlige nye er, at centeret får nogle mere overordnede formåls- og opgavebeskrivelser, der tilgodeser behovet for fleksibilitet i opgavevaretagelsen i henhold til lovgivningen over tid.
Endvidere foreslås indførelse af nye redskaber i form af årsprogram og resultatkontrakt, der dels har til formål at styrke centerets strategiske planlægning, og dels skal sikre adgangen til at opstille kvalitative og målbare mål for centerets opgavevaretagelse.
3. Lovforslagets hovedpunkter 3.1. Centrets formål og opgaver 3.1.1. Gældende ret Et nationalt center for undervisning i natur, teknik og sundhed har til opgave at formidle kontakter og information mellem kommuner, grundskoler, gymnasier, voksenuddannelsescentre, institutioner for erhvervsrettet uddannelse, erhvervsakademier, professionshøjskoler, universiteter, forskningsinstitutioner, virksomheder og uformelle læringsmiljøer.
Centeret skal som led heri skabe kontakt mellem virksomheder og uddannelsessystemet, bl.a. ved at danne netværk mellem personer fra uddannelsesinstitutioner og virksomheder og opsamle erfaringer fra skole/virksomhedssamarbejdet.
Centeret skal endvidere skabe sammenhæng mellem uddannelsesmålene og de aktiviteter, der gennemføres på museer, i naturvidenskabelige centre (science-centre) og i andre uformelle læringsmiljøer.
 Centeret skal endvidere understøtte initiativer med henblik på at skabe sammenhæng på langs i uddannelseskæden fra indskoling til videregående uddannelser med henblik på at reducere overgangsproblemer mellem grundskolen, ungdomsuddannelserne og de videregående uddannelser.
 Centerets opgaver kan sammenfattes således:
  At understøtte fornyelse af undervisningens form og indhold, herunder gennem it-baserede undervisningsmaterialer, og bidrage til at skabe bedre sammenhæng i uddannelsessystemet.
  At bidrage til at udvikle efteruddannelse af lærere og undervisere, så der sker en løbende kvalitetsudvikling af undervisningen, og så interessen blandt elever og studerende fremmes.
  At skabe et bedre samspil mellem forskellige sektorer, både mellem det formelle uddannelsessystem og uformelle læringsmiljøer (private og offentlige virksomheder, museer, oplevelsescentre m.v.) og mellem forskellige dele af uddannelsessystemet.
  At bidrage til at skabe danske netværk for undervisere, kommuner, uformelle læringsmiljøer m.v. med henblik på videndeling og struktureret erfaringsopsamling.
  At indgå i internationale netværk med tilsvarende udenlandske centre med henblik på videndeling.
  At indsamle og formidle erfaringer fra praksis og forskning i fagdidaktik med henblik på formidling af viden til brug for evidensbaseret udvikling af undervisningsforløb m.v. i en dansk sammenhæng.
 At yde støtte til projekter, der fremmer kvaliteten og fornyelsen af undervisningen i natur, teknik og sundhed samt tilgrænsende områder.
Projekter kan samfinansieres med andre interessenter inden for natur, teknik og sundhed.
Centeret kan endvidere gennemføre andre aktiviteter, herunder konsulentbistand og rådgivning, i det omfang dette er foreneligt med centerets kerneopgaver.
Disse aktiviteter gennemføres som indtægtsdækket virksomhed.
3.1.2. Ministeriets overvejelser Centerets formål er i det gældende lovgrundlaget defineret igennem centerets opgavevaretagelse.
Det fremgår således af de gældende regler, hvordan centeret opfylder sit formål.
Lovgrundlaget indeholder beskrivelser af centerets kerneopgaver, som afspejler et behov, der var aktuelt på centerets oprettelsestidspunkt.
Undervisningsministeriet vurderer, at centeret er en central aktør inden for undervisning i naturvidenskabelige fag.
Centeret er i kraft af sammenlægningerne med Danish Science Factory og Science Talenterne blevet endnu mere central og kan medvirke til at skabe fælles retning indenfor det naturvidenskabelige område, herunder talentudvikling.
Dette skal centeret fortsætte med at gøre.
 Centeret er tiltænkt at skulle løfte en række opgaver i den nye naturvidenskabsstrategi og tildeles en rolle i implementeringen heraf.
3.1.3. Den foreslåede ordning Med lovforslaget foreslås ændring af benævnelsen »et nationalt center for undervisning i natur, teknik og sundhed« til »et nationalt naturfagscenter«.
Med lovforslaget vil centeret få en overordnet formålsbeskrivelse.
Centeret vil fortsat have til formål at styrke kvaliteten af undervisning i de naturfaglige fag i grundskolen og naturvidenskabelige fag i ungdomsuddannelserne samt fremme alle elevers, uanset køn, interesse for, og rekrutteringen til uddannelse og beskæftigelse inden for naturvidenskab.
Centeret vil derfor fortsat skulle have en understøttende rolle i forhold til at fremme naturvidenskab som en del af børns og unges dannelse, samt styrke talentudviklingen.
Centeret vil desuden skulle bidrage til at styrke vidensgrundlaget for fornyelse og udvikling af undervisning i naturfag og naturvidenskab.
Med lovforslaget foreslås endvidere, at centeret skal have en overordnet opgavebeskrivelse.
Centeret vil få til opgave at udvikle, indsamle og formidle viden om undervisning i naturfagene i grundskolen og naturvidenskabelige fag i ungdomsuddannelserne, herunder talentudvikling.
Naturfag er den alment anvendte betegnelser for naturfaglige fag i grundskolen, mens der i ungdomsuddannelserne anvendes betegnelsen naturvidenskabelige fag.
Betegnelsen naturfag og naturvidenskab favner de naturfaglige og naturvidenskabelige fag i grundskolen og ungdomsuddannelser, med en åbenhed for over tilgrænsende fagområder, særligt teknologi og anvendt naturvidenskab samt matematik samt over tid at kunne inddrage nye fagområder, der er relevante i sammenhæng med naturfag og naturvidenskab.
Naturvidenskab referer desuden mere bredt til naturvidenskabelig forskning, dvs. videnskab der har naturen som genstandsfelt og forskningsområde, som også påvirker undervisning i naturfag og naturvidenskab i grundskolen og ungdomsuddannelserne, herunder grundlæggende naturvidenskabelige metoder samt forskningsmæssige erkendelser.
Tilsvarende kan centeret som en mulig supplerende målgruppe inddrage dagtilbud og fritidsordninger i deres virke i tilfælde, hvor det ligger i forlængelse af formålet og øvrige indsatser.
Dette gælder ligeledes for pædagoguddannelsen.
Centeret vil endvidere få til opgave at samarbejde med undervisningsministeren og andre relevante offentlige og private interessenter inden for centerets virke.
Centeret vil tillige få til opgave at formidle resultaterne af centerets arbejde og øvrige aktiviteter til relevante offentlige og private interessenter og offentligheden i øvrigt.
Centeret vil som hidtil fortsat kunne gennemføre andre aktiviteter, herunder konsulentbistand og rådgivning, i det omfang det er foreneligt med varetagelse af centerets opgaver.
Disse aktiviteter gennemføres vil som hidtil skulle gennemføres som indtægtsdækket virksomhed.
3.2. Centerets organisering og styrelse 3.2.1. Gældende ret Centeret er en selvejende institution inden for den offentlige forvaltning.
Det indebærer, at centeret er omfattet af bl.a. forvaltningsloven, offentlighedsloven og ombudsmandsloven.
Centerets forhold er reguleret i en vedtægt, der er fastsat af undervisningsministeren efter indstilling fra centerbestyrelsen.
Vedtægten indeholder regler om bl.a.:
 at bestyrelsen over for undervisningsministeren, som fører tilsyn med centeret, er ansvarlig for centerets samlede virksomhed, herunder for forvaltningen af de statslige tilskud,  at bestyrelsen i særlige tilfælde kan afsættes,  at bestyrelsen skal forvalte centerets midler, så de bliver til størst mulig gavn for centeret,  hvorledes bestyrelsen skal anbringe likvide midler,  at centeret i sit virke skal være uafhængigt,  hvilke vilkår og betingelser for tilskud der skal gælde, herunder om budget- og bevillingssystem og om udbetaling af tilskud,  at centeret skal følge de af finansministeren indgåede eller aftalte bestemmelser om løn- og ansættelsesvilkår, herunder om pensionsforhold for centerets ansatte,  at bestyrelsen skal sikre, at centeret varetager sine opgaver i overensstemmelse med en årlig arbejdsplan og en 3-årig strategi, som er godkendt af undervisningsministeren,  at bestyrelsen skal vedtage det årlige budget efter indstilling fra direktøren.
Centerets overordnede ledelse varetages af en centerbestyrelse på op til syv medlemmer, hvoraf op til fem medlemmer udpeget af undervisningsministeren, ét medlem er udpeget af videnskabsministeren, og ét medlem, der så vidt muligt skal være tilknyttet et tilsvarende udenlandsk center, er udpeget af videnskabsministeren og undervisningsministeren i fællesskab.
Bestyrelsesmedlemmerne er udpeget i deres personlige egenskab og skal besidde høj faglig viden i forhold til centerets opgaver.
Den siddende centerbestyrelse er beskikket fra den 1. januar 2017 til den 31. december 2020.
Centerbestyrelsen er ansvarlig for centerets organisering og opgavevaretagelse og skal i den forbindelse etablere decentrale enheder spredt over landet.
Bestyrelsen skal endvidere sikre, at centeret deltager i nationale og internationale netværksdannelser med andre væsentlige interessenter inden for undervisning i natur, teknik og sundhed.
Centerets internationale orientering sikres endvidere ved etablering af et rådgivende organ, som så vidt muligt sammensættes af personer tilknyttet tilsvarende udenlandske centre.
Endvidere nedsættes et repræsentantskab, som sammensættes således, at bruger- og aftagerinteresser fra uddannelsesinstitutionerne, erhvervslivet, naturvidenskabelige centre (science centre), naturfagsdidaktiske miljøer, museer, besøgstjenester m.v. afspejles.
Det rådgivende organ og repræsentantskabet skal bidrage med sparring og inspiration til centerets ledelse.
 Den daglige ledelse af centeret forestås af en centerdirektør, som centerbestyrelsen ansætter og afskediger.
 Centeret forudsættes ikke at eje bygninger og anlæg, men at dække sit lokalebehov m.v. ved at leje sig ind hos eksisterende relevante fagmiljøer.
Centeret modtager tilskud fra Undervisningsministeriet til dets drift.
Tilskuddets størrelse er fastsat på de årlige finanslove.
Herudover oppebærer centeret i overensstemmelse med sit formål indtægter i form af gaver, tilskud og lignende fra fonde, organisationer og virksomheder samt offentlige myndigheder.
Centeret har endvidere indtægter, der hidrører fra indtægtsdækket virksomhed, fx konsulentbistand og rådgivning.
3.2.2. Ministeriets overvejelser Undervisningsministeriet finder, at centerets opgaveportefølje bør afspejles i centerets organisering, styring og økonomi.
Centeret har med sammenlægningerne med andre institutioner fået en bredere portefølje af opgaver inden for det naturvidenskabelige område.
Undervisningsministeriet finder derfor behov for styrkelse af relationen mellem centeret og Undervisningsministeriet med henblik på at sikre, at den er tidssvarende og giver det bedst mulige grundlag for dialog om centerets opgaveløsning samt ministeriets opfølgning herpå.
3.2.3. Den foreslåede ordning Med lovforslaget foreslås, at centeret ledes af en centerbestyrelse, der er ansvarlige for centerets virke.
Bestyrelsen vil bestå af op til 7 medlemmer, der udpeges i deres personlige egenskaber af undervisningsministeren, uddannelses- og forskningsministeren henholdsvis begge ministre i forening.
Med lovforslaget foreslås, at centerbestyrelsen vil skulle varetage den overordnede ledelse og fastsætte centerets virksomhed.
Det foreslås endvidere, at centerdirektøren, der ansættes og afskediges af centerbestyrelsen, vil skulle varetage den daglige ledelse af centeret.
Med lovforslaget foreslås, at centerbestyrelsen fastsætter centerets vedtægter, der godkendes af undervisningsministeren.
Vedtægten skal nærmere regulere centerets forhold og arbejdsmåde.
Det foreslås endvidere, at vedtægten vil skulle indeholde regler om centerets organisering, herunder om etablering af decentrale enheder og centerets deltagelse i forskellige netværk inden for undervisning i naturfag og naturvidenskab.
Med lovforslaget foreslås, at centerbestyrelsen efter forslag fra centerdirektøren udarbejder et årsprogram, der også kan have et flerårigt perspektiv, for centerets virksomhed, et budget, centerets regnskab og en årsberetning over centerets aktiviteter i det seneste år.
Centerets årsprogram vil skulle godkendes af undervisningsministeren.
 Med lovforslaget foreslås, at centeret vil skulle indgå en resultatkontrakt med undervisningsministeren.
Med lovforslaget foreslås, at der ydes driftstilskud til centeret.
Det foreslås endvidere, at undervisningsministeren i forbindelse med ydelse af tilskuddet vil kunne fastsætte nærmere krav til centerets aktiviteter.
En tilsvarende adgang til at rekvirere ydelser muliggøres for øvrige ministerier, kommunalbestyrelser, regionsråd og andre offentlige institutioner mod anvisning af finansiering hertil fra rekvirenten.
Med lovforslaget foreslås, at centeret i overensstemmelse med sit formål vil kunne modtage supplerende finansiel støtte i form af tilskud og gaver m.v. fra andre.
Oplysninger herom skal offentliggøres i centerets årsprogram, årsberetning og regnskab.
Det foreslås endvidere, at centeret inden for sit formål kan drive indtægtsdækket virksomhed.
Med lovforslaget foreslås, at undervisningsministeren vil skulle føre tilsyn med centeret.
Det foreslås endvidere, at undervisningsministeren kan udstede påbud, tilbageholde tilskud, lade tilskud bortfalde eller kræve tilbagebetaling, hvis centerets virksomhed ikke er i overensstemmelse med lovforslagets regler eller de regler eller aftaler, der er fastsat eller indgået i henhold hertil, eller påbud.
 Med lovforslaget foreslås en oplysningspligt for centeret således, at undervisningsministeren vil kunne indhente alle oplysninger fra centeret om centerets virksomhed.
3.3. Videreførelse af det nuværende naturfagscenter 3.3.1. Gældende ret Et nationalt center for undervisning i natur, teknik og sundhed blev oprettet med det formål at styrke interessen for, rekrutteringen til og kvaliteten af undervisningen i natur, teknik og sundhed i hele det danske uddannelsessystem.
Centerets arbejde med udvikling, indsamling og formidling af viden skal derfor kunne styrke netværksdannelser for lærere, uddannelsesinstitutioner og det omgivende samfund og samtidig understøtte relevant videndeling med det mål at skabe rammer for en optimal læring på skolerne.
Centeret agerer bindeled mellem virksomheder og uddannelsessystemet, bl.a. ved at danne netværk mellem personer fra uddannelsesinstitutioner og virksomheder og opsamle erfaringer fra skole- og virksomhedssamarbejdet.
Centeret er oprettet som en selvejende institution inden for den offentlige forvaltning, hvilket understøtter centerets muligheder for at tiltrække privat finansiering fra primært større fonde, der udgør en væsentlig del af centerets indtægter.
Centerets forhold er reguleret i en vedtægt.
Centerets ledelse varetages af en centerbestyrelse, herunder ansvar for centerets organisering.
Det vil sige etablering af decentrale enheder samt nedsættelse af et rådgivende organ og et repræsentantskab.
3.3.2. Ministeriets overvejelser Undervisningsministeriet finder det afgørende, at centeret fortsat kan arbejde inden for undervisning i naturfagene i grundskolen og de naturvidenskabelige fag på ungdomsuddannelserne og være en central aktør inden for undervisning i naturfagene i grundskolen og de naturvidenskabelige fag på ungdomsuddannelserne.
 Undervisningsministeriet finder, at centerets organisering som selvejende institution inden for den offentlige forvaltning og hidtidige bestyrelseskonstruktion, hvor der sikres bred inddragelse af alle led i uddannelseskæden og arbejdsmarkedet, har været velfungerende.
3.3.3. Den foreslåede ordning Med lovforslaget foreslås videreførelse af centeret med de opdateringer og ajourføringer, der er angivet i lovforslaget.
Med lovforslaget foreslås, at centerets organisering som selvejende institution inden for den offentlige forvaltning og hidtidige bestyrelseskonstruktion og udpegningsform bevares.
Den siddende bestyrelse, som er beskikket fra den 1. januar 2017 til den 31. december 2020, vil dermed fortsætte sit virke indtil udløbet af den angivne funktionsperiode, hvorefter nybeskikkelse efter lovforslagets bestemmelser vil skulle finde sted.
 Centerbestyrelsen vil skulle have ansvaret for centerets organisering, og vil derfor fortsat skulle kunne etablere decentrale enheder og nedsættelse af et rådgivende organ eller lignende, der vil skulle kunne bistå bestyrelsen med sparring og rådgivning med det formål at sikre centerets nationale og internationale orientering.
Centeret vil fortsat kunne modtage tilskud fra Undervisningsministeriet til dets drift og oppebære indtægter i form af gaver, tilskud og lignende fra fonde, organisationer og virksomheder samt offentlige myndigheder.
Centeret vil tillige kunne have indtægter, der hidrører fra indtægtsdækket virksomhed.
Med lovforslaget foreslås videreført, at undervisningsministeren fører tilsyn med centeret.
Det foreslås i tilknytning hertil indsat bestemmelser om, at undervisningsministeren kan udstede påbud, tilbageholde tilskud, lade tilskud bortfalde eller kræve tilbagebetaling, hvis centerets virksomhed ikke er i overensstemmelse med lovforslagets regler eller de regler eller aftaler, der er fastsat eller indgået i henhold hertil, eller påbud.
Det foreslås endvidere indsat en bestemmelse om, at undervisningsministeren kan beslutte, at bestyrelsen træder tilbage, og at der udpeges en ny bestemmelse, hvis bestyrelsen ikke efterkommer et påbud eller forsømmer i væsentlig grad at varetage sine opgaver i overensstemmelse med lovgivningen.
Det foreslås desuden indsat en bestemmelse om oplysningspligt for centeret således, at undervisningsministeren vil kunne indhente alle oplysninger fra centeret om centerets virksomhed.
Bestemmelserne er nye i forhold til centerets lovgrundlag, men svarer til bestemmelser herom i lovgivningen for uddannelsesinstitutionerne på ministerområdet.
4. De økonomiske konsekvenser og implementeringskonsekvenser for stat, kommuner og regioner Lovforslaget har ingen økonomiske konsekvenser eller implementeringskonsekvenser for stat, kommuner og regioner.
 5. De økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet m.v.
6. De administrative konsekvenser for borgerne Lovforslaget har ingen administrative konsekvenser for borgerne 7. De miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 22. juni 2018 til den 27. august 2018 været sendt i høring hos følgende myndigheder og organisationer m.v.:
Advokatsamfundet, Akademiet for de Tekniske Videnskaber, Akademikerne, AK-Samvirke, Ankenævnet for Statens Uddannelsesstøtteordninger, Ankestyrelsen, AOF, A.
P.
Møller Fonden, Arbejderbevægelsens Erhvervsråd, Arbejdsgivernes Uddannelsesbidrag, Arriva, Astra  Center for Læring i Natur, Teknik og Sundhed, Boligselskabernes Landsforening, Bornholms Trafikselskab, B-SOSU, Børne- og Kulturchefforeningen, Børne- og Ungdomspædagogernes Landsforbund (BUPL), Børnerådet, Børns Vilkår, Centralorganisationernes Fællesudvalg, CEPOS, Cevea, Daghøjskoleforeningen, Danmarks Evalueringsinstitut, Danmarks Fiskeriforening Producent Organisation, Danmarks Lejerforeninger, Danmarks Lærerforening, Danmarks Private Skoler  grundskoler & gymnasier, Danmarks Statistik, Danmarks Vejlederforening, Dansk Arbejdsgiverforening, Dansk Blindesamfund, Dansk Byggeri, Dansk Center for Undervisningsmiljø, Danske Erhverv, Dansk Folkeoplysnings Samråd, Dansk Friskoleforening, Dansk Handicap Forbund, Dansk Industri, Dansk Magisterforening, Dansk Metal, Dansk Oplysnings Forbund, Dansk Socialrådgiverforening, Dansk Told- og Skatteforbund, Dansk Ungdoms Fællesråd, Danske Advokater, Danske Erhvervsakademier, Danske Erhvervsskoler og -Gymnasier  Bestyrelserne, Danske Erhvervsskoler og -Gymnasier  Lederne, Danske Forlag, Danske Gymnasieelevers Sammenslutning, Danske Gymnasier, Danske Handicaporganisationer, Danske HF & VUC, Danske Landbrugsskoler, Danske Professionshøjskoler, Danske Regioner, Danske Revisorer, Danske seniorer, Danske Skoleelever, Danske SOSU-skoler, Danske Underviserorganisationers Samråd, Danske Universiteter, Datatilsynet, DEA, De Danske Sprogcentre, Det Centrale Handicapråd, Det Kriminalpræventive Råd, Det Nationale Dialogforum for Uddannelses- og Erhvervsvejledning, DSB Regional, DSB S-tog a/s, Deutscher Schul- und Sprachverein für Nordschleswig, DUKH, Efterskoleforeningen, Ejendomsforeningen Danmark, Engineer the Future, Erhvervsskolelederne, Erhvervsskolernes ElevOrganisation, Erhvervsstyrelsen, Experimentarium, Fagligt Fælles Forbund, Finans Danmark, Finanssektorens Arbejdsgiverforening, Folkehøjskolernes Forening i Danmark, Folkeligt Oplysnings Forbund, FORA, Forbundet af Offentlige Ansatte, Foreningen af danske skatteankenævn, Foreningen af Døgn og Dagtilbud for udsatte børn og unge, Foreningen af katolske skoler i Danmark, Foreningen af Kristne Friskoler, Foreningen af Social-, Sundheds- og Arbejdsmarkedschefer i Danmark, Foreningen af tekniske og administrative tjenestemænd, Foreningen Frie Fagskoler, Foreningsfællesskabet Ligeværd, Forhandlingsfællesskabet, Forstanderkredsen for Produktionsskoler og Produktionshøjskoler, Frie Skolers Lærerforening, FSR  danske revisorer, Funktionærernes og Tjenestemændenes Fællesråd, Fynbus, Gymnasiernes Bestyrelsesforening, Gymnasieskolernes Lærerforening, Handelsskolernes Lærerforening, HK/Stat, HK/Kommunal, Hovedstadens Ordblindeskole, Huslejenævns- og Beboerklagenævns forening, Industriens Fond, Insero, Institut for Menneskerettigheder, Justitia, Jyske Grundejerforeninger, KL, Konkurrence- og Forbrugerstyrelsen, Kraka, Kriminalforsorgen, Københavns Kommune, LandboUngdom, Landbrug & Fødevarer, Landdistrikternes Fællesråd, Landselevbestyrelsen for det pædagogiske område, Landselevbestyrelsen for social- og sundhedsområdet, Landsforeningen af 10. Klasseskoler i Danmark, Landsforeningen af Ungdomsskoleledere, Landsforeningen for førtidspensionister, Landsforeningen for Socialpædagoger, Landsorganisationen i Danmark, Landssammenslutningen af Handelsskoleelever, Landssamråd for PPR-chefer, Landsskatteretten, Lederne, Ledersamrådet, Lejernes Landsorganisation i Danmark, LEO Fondet, Lilleskolerne, LOF, Lundbeckfonden, LOS, Lærernes Centralorganisation, Midttrafik, Moderniseringsstyrelsen, Movia, Nationalt Center for Kompetenceudvikling, Naturvidenskabernes Hus, Netværket for kostafdelinger, Nordjyllands trafikselskab  NT, Novo Nordisk Fonden, Ordblindeforeningen, Plejefamiliernes Landsforening, Produktionsskoleforeningen, Rigsrevisionen, Rådet for Børns Læring, Rådet for de Grundlæggende Erhvervsrettede Uddannelser (REU), Rådet for Erhvervsakademiuddannelser og Professionsbacheloruddannelser, Rådet for Etniske Minoriteter, Rådet for Socialt Udsatte, Rådet for Voksen og Efteruddannelse (VEU-Rådet), Sammenslutningen af Unge Med Handicap, Selveje Danmark, SFR Skattefaglig Forening, Sjældne Diagnoser, Skatteankestyrelsen, Skolelederforeningen Skole og Forældre, SMVdanmark, Socialpædagogernes Landsforbund, Statens Naturhistoriske Museum, Studievalg Danmark, Styrelsen for Arbejdsmarked og Rekruttering, Styrelsen for Institutioner og Uddannelsesstøtte, Sydtrafik, Trafik-, Tekniq, Bygge- og Boligstyrelsen, Udbetaling Danmark, Uddannelsesforbundet, Uddannelseslederne, Uddannelsesrådet for de maritime uddannelser, Ungdomsboligrådet, Ungdomsskoleforeningen, Ungdomsuddannelsernes Vejlederforening, Universe, UU Danmark, Villum Fonden, VUC Bestyrelsesforeningen, Ældreboligrådet og Ældre Sagen.
Bemærkninger til lovforslagets enkelte bestemmelser Til § 1 Det følger af § 1, 1. pkt., og § 3 i lov om oprettelse af et nationalt center for undervisning i natur, teknik og sundhed, at undervisningsministeren opretter et nationalt center for undervisning i natur, teknik og sundhed, og at centeret etableres som en selvejende institution inden for den offentlige forvaltning.
 Det følger af den foreslåede § 1, stk. 1, at centeret benævnes et nationalt naturfagscenter og vil være en selvejende institution inden for den offentlige forvaltning.
 Med lovforslaget foreslås ændring af centerets benævnelse »et nationalt center for undervisning i natur, teknik og sundhed« til »et nationalt naturfagscenter«. Ændringen sker som følge af de opdateringer og ajourføringer af centerets lovgrundlag, der er angivet i lovforslaget.
Centeret vil som følge heraf fortsat være omfattet af den generelle lovgivning for den offentlige sektor, herunder forvaltningsloven, offentlighedsloven og ombudsmandsloven.
Centeret vil endvidere være omfattet af lov om ligestilling af kvinder og mænd efter reglerne for statslige forvaltningsmyndigheder.
Dette indebærer f.eks., at centerbestyrelsen er omfattet af kravet om ligestilling.
Endvidere gælder de særlige bestemmelser for den offentlige forvaltning i databeskyttelsesforordningen og databeskyttelsesloven.
Centeret vil derimod ikke være omfattet af fondsretten eller fondsretlige principper.
 Det følger af § 1, 2. pkt., i lov om oprettelse af et nationalt center for undervisning i natur, teknik og sundhed, at centeret har til formål, at styrke interessen for, rekrutteringen til og kvaliteten af undervisningen i natur, teknik og sundhed.
Det følger af det foreslåede stk. 2, 1. pkt., at centeret vil have til formål at styrke kvaliteten af undervisning i naturfag og naturvidenskab samt fremme interessen for, og rekrutteringen til uddannelse og beskæftigelse inden for naturvidenskab.
Centeret vil fortsat skulle have en understøttende rolle i forhold til at fremme naturvidenskab som en del af børns og unges dannelse, samt styrke talentudviklingen.
Endvidere har centeret fortsat til opgave at fremme alle elevers, uanset køn, interesse for naturfag og naturvidenskab.
Det foreslås endvidere i stk. 2, 2. pkt., at centeret vil skulle bidrage til at styrke vidensgrundlaget for fornyelse og udviklingen af undervisning i naturfag og naturvidenskab.
Centeret vil skulle være en central aktør inden for undervisning i naturfaglige og naturvidenskabelige fag og er med den nye naturvidenskabsstrategi tildelt en rolle i implementeringen af dele af strategien.
Centerets formålsbestemmelse skal afspejle denne rolle.
 Der henvises i øvrigt til afsnit 3.1 i de almindelige bemærkninger.
Til § 2 Det følger af § 2 i lov om oprettelse af et nationalt center for undervisning i natur, teknik og sundhed, hvilke overordnede opgaver centeret skal udføre til opfyldelsen af centerets formål.
Det følger heraf, at centeret skal støtte lærerne og institutionslederne, der er de helt centrale aktører i forhold til undervisningen i natur, teknik og sundhed.
Støtten retter sig mod at styrke, forny og udvikle undervisningen i natur, teknik og sundhed og tilgrænsende fagområder herunder gennem it-baserede undervisningsmaterialer, i grundskolen og ungdomsuddannelserne, og de relevante videregående uddannelser.
Ved tilgrænsende fagområder tænkes først og fremmest på matematik og it.
De relevante videregående uddannelser omfatter ikke mindst læreruddannelserne.
Centeret skal endvidere indsamle og formidle forsknings-, udviklings- og praksisbaseret viden inden for undervisningen i natur, teknik og sundhed.
Formidlingen sker bl.a. ved etablering af en web-portal og ved efter- og videreuddannelse af lærere.
Centeret skal desuden understøtte netværksdannelser.
Det kan fx være netværk for lærere i grundskolen i et geografisk område, netværk på tværs af institutionsformer og netværk mellem uddannelsesinstitutioner og forskningsinstitutioner, virksomheder og uformelle læringsmiljøer som museer og naturvidenskabelige centre (science-centre). Endelig kan centeret yde støtte til udviklingsprojekter, der fremmer kvaliteten og fornyelsen af undervisningen i natur, teknik og sundhed og tilgrænsende fagområder.
Ved tilgrænsende fagområder tænkes først og fremmest på matematik og it.
Projekter kan være samfinansierede af statslige og private midler afhængig af projektets karakter.
Centeret har tillige mulighed for at kunne gennemføre andre aktiviteter, herunder konsulentbistand og rådgivning, i det omfang det er foreneligt med varetagelsen af centerets øvrige opgaver.
Sådanne opgaver gennemføres som indtægtsdækket virksomhed.
Det følger af det foreslåede § 2, stk. 1, 1. pkt., at centeret vil skulle udvikle, indsamle og formidle viden inden for undervisning i naturfag og naturvidenskab.
Centeret vil som hidtil skulle have til opgave at udvikle, indsamle og formidle udviklings- og praksisbaseret viden samt indsamle og formidle forskningsbaseret viden inden for undervisning i naturfag i grundskolen og undervisning i naturvidenskab på ungdomsuddannelserne samt på tilgrænsende fagområder i både grundskolen og ungdomsuddannelserne og relevante videregående uddannelser.
Ved tilgrænsende fagområder tænkes først og fremmest på matematik, teknologi og anvendt naturvidenskab.
Ved relevante videregående uddannelser tænkes særligt på læreruddannelsen og pædagoguddannelsen.
Centeret vil endvidere som i dag have til opgave at arbejde med talentudvikling for elever inden for naturfag og naturvidenskab.
Det foreslås endvidere i § 2, stk. 1, 2. pkt., at centeret vil skulle samarbejde med undervisningsministeren og andre relevante offentlige og private interessenter inden for centerets virke.
Centeret vil som hidtil skulle understøtte netværksdannelser og arbejde på at styrke netværk og understøtte relevant videndeling med det mål at styrke elevers læring og faglige niveau samt skolers udvikling af undervisning.
Det foreslås tillige i § 2, stk. 1, 3. pkt., at centeret vil skulle formidle resultaterne af centerets arbejde og øvrige aktiviteter til relevante offentlige og private interessenter og offentligheden i øvrigt.
Centeret vil som hidtil skulle have til opgave at formidle udviklings- og praksisbaseret viden samt formidle forskningsbaseret viden inden for undervisning i naturfag i grundskolen og undervisning i naturvidenskab på ungdomsuddannelserne samt på tilgrænsende fagområder til relevante offentlige, som f.eks. kommuner, og private interessenter, som f.eks. virksomheder, og offentligheden i øvrigt.
 Den foreslåede bestemmelse indebærer, at centeret bedre skal kunne håndtere aktuelle og fremtidige udfordringer inden for undervisning i naturfaglige og naturvidenskabelige fag i grundskolen og ungdomsuddannelserne.
Centeret får med den nye naturvidenskabsstrategi konkret til opgave at udvikle den eksisterende talentindsats samt etablere og drive en række netværk for naturfagsvejledere og koordinatorer på området.
Dette arbejde vil have fokus på understøttelse af kontinuerlig faglige udvikling og videndeling på og mellem uddannelsesinstitutioner samt i kommuner.
Det følger af den foreslåede bestemmelse i stk. 2, at centeret kan gennemføre andre aktiviteter, herunder konsulentbistand og rådgivning, i det omfang det er foreneligt med varetagelsen af centerets opgaver.
Sådanne opgaver gennemføres som indtægtsdækket virksomhed i overensstemmelse med Finansministeriets gældende budgetvejledning, hvoraf det fremgår, at de indtægtsdækkede aktivitetsområder skal være naturlige udløbere af en selvejende institutions almindelige virksomhed.
Det betyder for at være foreneligt med varetagelse af centerets opgaver, skal den pågældende aktivitet være en naturlig udløber af centerets almindelige virksomhed, det vil sige konsulentbistand eller rådgivning inden for udvikling, indsamling eller formidling af viden inden for undervisning i naturfag og naturvidenskab.
 Der henvises i øvrigt til afsnit 3.1 i de almindelige bemærkninger.
Til § 3 Det følger af den gældende lovs § 5, stk. 1-3, i lov om oprettelse af et nationalt center for undervisning i natur, teknik og sundhed, at centerets overordnede ledelse varetages af en centerbestyrelse på op til 7 medlemmer, hvoraf op til 5 udpeges af undervisningsministeren, 1 medlem udpeges af videnskabsministeren og 1 medlem udpeges af begge ministre i forening.
Medlemmerne udpeges i deres personlige egenskab og skal besidde høj faglighed i forhold til centerets opgaver.
Centerbestyrelsens medlemmer bliver udpeget for en fireårig periode og kan kun genudpeges én gang.
Centerbestyrelsen vælger formanden af egen midte.
 Den foreslåede bestemmelse i § 3 viderefører den gældende lovs § 5, stk. 1-3, om udpegning af en centerbestyrelse.
Det følger af det foreslåede § 3, stk. 1, at centeret ledes af en centerbestyrelse, der vil være ansvarlig for centerets virke.
Dette betyder, at centerbestyrelsen vil være ansvarlig for centerets samlede opgavevaretagelse, det vil sige de opgaver, der er beskrevet i lovforslagets § 2, og forvaltningen af statslige tilskud, så de bliver til størst mulig gavn for centerets formål.
Det foreslås med bestemmelsen i § 3, stk. 1, nr. 1-3, at centerbestyrelsen ligesom den nuværende centerbestyrelse skal bestå af op til syv medlemmer, hvoraf op til fem medlemmer udpeges af undervisningsministeren, et medlem udpeges af uddannelses- og forskningsministeren og et medlem udpeges af undervisningsministeren og uddannelses- og forskningsministeren i forening.
Centerbestyrelsens medlemmer udpeges i deres personlige egenskab, det vil sige, at medlemmerne ikke vil være undergivet instruktionsbeføjelser fra nogen myndighed, organisation eller lignende, og skal besidde høj faglighed i forhold til centerets opgaver.
Der vil  ved udpegningen blive lagt vægt på, at bestyrelsen repræsenterer alle led i uddannelseskæden samt arbejdsmarkedet, som er aftagere af unge uddannet inden for naturvidenskab.
Det medlem, der udpeges af undervisningsministeren og uddannelses- og forskningsministeren i forening vil så vidt muligt skulle være tilknyttet et tilsvarende udenlandsk center.
Det følger af den foreslåede bestemmelse i stk. 2, at centerbestyrelsens funktionsperiode er 4 år.
Bestyrelsesmedlemmerne kan genudpeges én gang.
Forslaget svarer til gældende ret.
Det følger af den foreslåede bestemmelse i stk. 3, at centerbestyrelsen vælger sin formand af egen midte.
Forslaget svarer til gældende ret.
 Der henvises i øvrigt til afsnit 3.2 og 3.3 i de almindelige bemærkninger.
Til § 4 Det følger af § 6 i lov om oprettelse af et nationalt center for undervisning i natur, teknik og sundhed, at den daglige ledelse forestås af en centerdirektør, der ansættes og afskediges af centerbestyrelsen.
Centerbestyrelsen fastsætter retningslinjer for centerdirektørens arbejde.
Det følger af den foreslåede § 4, stk. 1, at centerbestyrelsen har ansvaret for centeret og fastsætter centerets virksomhed.
Det vil indebære, at centerbestyrelsen vil have ansvaret for centerets organisering og styring, herunder fastsættelse af centerets vedtægt samt centerets samlede opgavevaretagelse.
Centerbestyrelsen vil endvidere skulle træffe beslutninger, som har stor betydning for centeret.
Centerbestyrelsen vil desuden have til ansvar at sikre, at centeret agerer inden for de rammer, der er fastlagt i lovforslaget og i centerets vedtægt.
Det følger af den foreslåede bestemmelse i stk. 2, at centerets daglige ledelse forestås af en centerdirektør, der ansættes og afskediges af centerbestyrelsen.
Bestemmelsen indebærer, at centerets daglige ledelse vil skulle varetages af en direktør, der ansættes af centerbestyrelsen.
Direktøren vil være ansvarlig for centerets virksomhed over for centerbestyrelsen.
Endvidere vil direktøren have ansvar for at yde sekretariatsbistand til bestyrelsen eller andre rådgivende organer oprettet i regi af centeret.
Direktøren vil desuden skulle udarbejde forslag til årsprogram, budget, regnskab og årsberetning til centerbestyrelsen.
Direktøren vil tillige skulle underrette bestyrelsen om alle forhold, der har betydning for bestyrelsens varetagelse af den overordnede ledelse af centeret.
 Forslaget svarer til gældende ret.
 Der henvises i øvrigt til afsnit 3.2 og 3.3 i de almindelige bemærkninger.
Til § 5 Det følger af §§ 4, 11 og 12 i lov om oprettelse af et nationalt center for undervisning i natur, teknik og sundhed, at centerets forhold fastsættes i en vedtægt.
Det nuværende centers forhold er fastsat i vedtægt af 5. oktober 2009. Vedtægten indeholder regler om bestyrelsens ansvar og opgaver, herunder at bestyrelsen over for undervisningsministeren er ansvarlig for centerets samlede virksomhed, om at bestyrelsen skal forvalte centerets midler, så de bliver til størst mulig gavn for centeret, og om at bestyrelsen skal varetage sine opgaver i overensstemmelse med en årlig arbejdsplan og en 3-årig strategi, og centerets regnskabsføring og revision.
Der er i vedtægten fastsat nærmere regler om det rådgivende organ, repræsentantskabet, udbetaling af tilskud m.v., krav til revision, om hvad det vil sige, at et lejemål er af uvæsentligt omfang, og om at afviklingen af centerets formue i tilfælde af centerets nedlæggelse forestås af et likvidationsudvalg.
Centerets navn er fastsat i vedtægten.
Vedtægten er fastsat af undervisningsministeren efter indstilling fra centerbestyrelsen.
Det følger af den foreslåede § 5, stk. 1, at centerbestyrelsen fastsætter centerets vedtægter, der godkendes af undervisningsministeren.
Vedtægten skal nærmere regulere centerets forhold, herunder centerets navn, og arbejdsmåde.
Centeret skiftede i forbindelse med sammenlægningen med Science Talenter i 2015 navn til »Astra  Center for Læring i Natur, Teknik og Sundhed«.
Centerets navn skal i tilstrækkelig grad kunne favne centerets portefølje af aktiviteter.
Centerets nuværende navn »Astra« er en del af centerets identitet, og der tilsigtes derfor ikke en ændring heraf i nærværende forslag.
Vedtægten vil i lighed med det nuværende centers vedtægt skulle indeholde regler om bestyrelsens ansvar og opgaver, herunder at bestyrelsen over for undervisningsministeren er ansvarlig for centerets samlede virksomhed, om at bestyrelsen skal forvalte centerets midler, så de bliver til størst mulig gavn for centeret.
Vedtægten skal endvidere indeholde regler om indholdet af årsprogram, budget, regnskab, herunder centerets regnskabsføring, revision, og årsberetning.
Centeret vil være omfattet af lov om revisionen af statens regnskaber m.m. (Rigsrevisorloven), jf. lovbekendtgørelse nr. 101 af 19. januar 2012, § 2, stk. 1, nr. 2.
Det følger af § 5, stk. 4, §§ 7 og 8 i lov om oprettelse af et nationalt center for undervisning i natur, teknik og sundhed, at centerbestyrelsen fastlægger centerets organisation, herunder nedsættelse af repræsentantskab og et rådgivende organ.
Centeret er etableret med en lille central enhed samt decentrale enheder fordelt over hele landet.
Bestyrelsen beslutter, hvor mange decentrale enheder der skal etableres, og deres placering.
Centeret har i dag et hovedkontor i Sorø og har herudover kontorer i København, Aalborg og Vejle.
Centeret indgår desuden i partnerskaber med interessenter i Danmark og i udlandet inden for undervisning i natur, teknik og sundhed.
Det rådgivende organ skal medvirke til at sikre centerets internationale orientering.
Repræsentantskabet skal bidrage med inspiration inden for natur, teknik og sundhed til centerledelsen.
 Det følger af den foreslåede bestemmelse i stk. 2, 1. pkt., at centerbestyrelsen fastlægger i vedtægten centerets organisation, herunder etableringen af decentrale enheder.
Centeret forventes fortsat, som det er tilfældet i dag, være etableret med en lille central enhed samt decentrale enheder fordelt over hele landet.
Bestyrelsen beslutter, hvor mange decentrale enheder der skal etableres.
Vedtægten skal endvidere præcisere, at der etableres kontakter, samarbejder og dialog med relevante eksterne institutioner, universiteter og andre med faglig relevant ekspertise.
Det forventes, at der i vedtægten præciseres, at bestyrelsen kan etablere netværk til interessenter, relevante samarbejdspartnere m.v., under hensyntagen til centerets faglige profil og troværdighed.
Det følger af den foreslåede bestemmelse i stk. 2, 2. pkt., at bestyrelsen vil skulle sikre, at centeret deltager i nationale og internationale netværksdannelser med andre væsentlige interessenter inden for undervisning i naturfag og naturvidenskab.
Hvormed det skal medvirke til at sikre centerets internationale orientering, og at centerets virksomhed holder høj international standard.
Der vil også i vedtægten skulle fastsætte centerbestyrelsens adgang til at nedsætte et rådgivende organ eller lignende, der vil skulle kunne bistå bestyrelsen med sparring og rådgivning med det formål at sikre centerets nationale og internationale orientering.
 Der er ikke i lov om oprettelse af et nationalt center for undervisning i natur, teknik og sundhed fastsat regler om placering af centeret.
Det foreslås med bestemmelsen i stk. 3 som noget nyt, at undervisningsministeren bestemmer, hvor i landet centeret er placeret.
Bestemmelsen giver undervisningsministeren mulighed for at afgøre centerets geografiske placering.
En sådan afgørelse vil ske ud fra en afvejning af, hvorvidt den geografiske placering understøtter centerets kontaktflade til samarbejdspartnere, som kommuner og uddannelsessteder, og samtidig muliggør fastholdelse af kvaliteten af opgavevaretagelsen.
Centeret fik i forbindelse med regeringens geografiske flytninger af statslige arbejdspladser »Bedre balance - statslige arbejdspladser tættere på borgere og virksomheder« (oktober 2015) nyt hjemsted i Sorø og har med udgangen af 2017 flyttet centerets ledelse og en række stabsfunktioner hertil.
 Der henvises i øvrigt til afsnit 3.2 i de almindelige bemærkninger.
Til § 6 Der er ikke i lov om oprettelse af et nationalt center for undervisning i natur, teknik og sundhed fastsat regler om udarbejdelse af årsprogram.
Det fremgår af den gældende vedtægt, at centerdirektøren afgiver indstilling til centerbestyrelsen om en årlig arbejdsplan med prioritering af indsatsområder, et budget og en treårig strategi, herunder rammer for tilskud og indtægtsdækket virksomhed.
Det følger endvidere af vedtægten, at centerbestyrelsen sender materialet til undervisningsministerens godkendelse.
 Det følger af den foreslåede § 6, stk. 1, 1. pkt., at centerbestyrelsen udarbejder efter forslag fra centerdirektøren et årsprogram for centerets virksomhed, herunder indsatsområder, et budget for centerets virksomhed centerets regnskab samt en årsberetning over centerets aktiviteter i det seneste år.
Årsprogrammet vil skulle indeholde en prioriteret plan for centerets aktiviteter og indsatsområder, det vil sige områder inden for centerets virke, hvor der for det kommende år vil skulle være særlig fokus.
Dette vil eksempelvis kunne være udmøntning af konkrete initiativer i naturvidenskabsstrategien. Årsprogrammet vil desuden skulle indeholde et flerårigt perspektiv med det formål at styrke centerets strategiske planlægning.
Budgettet for centerets virksomhed for det kommende år skal være med angivelse af omfang og fordeling af den indtægtsdækkede virksomhed m.v.
Regnskabet for centerets virksomhed skal tillige indeholde oplysninger om evt. tilførte midler ud over finanslovsbevillingen.
Bestemmelsen skal sikre, at det er centerbestyrelsens ansvar, efter forslag fra centerdirektøren, at udarbejde en årsberetning om centerets virksomhed.
Af årsberetningen skal fremgå, hvilke aktiviteter centeret har gennemført samt andre forhold omkring centerets virksomhed, som måtte have offentlighedens interesse, herunder centerets økonomi m.v.
Det foreslås med bestemmelsen i § 6, stk. 1, 2. pkt., at de nærmere regler for årsprogram, årsberetning, budget og regnskab samt indholdet heraf vil blive fastsat i centerets vedtægter.
Der fastsættes endvidere i vedtægten regler om, at centeret løbende orienterer undervisningsministeren om status på afvikling af årsprogrammet.
 Det følger af den foreslåede bestemmelse i stk. 2, at centerets årsprogram skal godkendes af undervisningsministeren.
Dette sker for at sikre sammenhæng med øvrige aktiviteter inden for ministerområdet og koordinationen med andre ministerier og myndigheder samt for at sikre en nødvendig hensyntagen til Undervisningsministeriets økonomiske tilsyn med de selvejende institutioner. Årsprogram offentliggøres efter ministerens godkendelse.
Offentliggørelse kan ske på centerets hjemmeside.
 Der henvises i øvrigt til afsnit 3.2 i de almindelige bemærkninger.
Til § 7 Der er ikke i lov om oprettelse af et nationalt center for undervisning i natur, teknik og sundhed fastsat regler om indgåelse af resultatkontrakt.
Der indgås årlige resultataftaler mellem centeret og Undervisningsministeriet.
Resultataftalerne har til formål at fremme en prioritering af opgaver og ressourcer samt medvirke til at fremme centerets samlede resultatfokus.
 Det følger af den foreslåede § 7, at centeret vil skulle indgå en resultatkontrakt med undervisningsministeren.
Der vil i resultatkontrakten skulle være en beskrivelse af centerets resultatmål, det vil sige en beskrivelse af målsætninger for centerets resultater for opgavevaretagelsen, og væsentlige opgaver, herunder prioritering heraf, for det kommende år.
Målsætningerne vil så vidt muligt skulle være konkrete og målbare i forhold til centerets opgavevaretagelse og resultaterne heraf.
 Formålet med en resultatkontrakt er dels at styrke centerets strategiske planlægning, og dels sikre adgangen til at opstille kvalitative og målbare mål for centerets opgavevaretagelse.
 Der henvises i øvrigt til afsnit 3.2 i de almindelige bemærkninger.
Til § 8 Det følger af § 9 i lov om oprettelse af et nationalt center for undervisning i natur, teknik og sundhed, at undervisningsministeren yder et årligt tilskud til centerets drift, hvis størrelse fastsættes på de årlige finanslove.
Det følger af den foreslåede § 8, stk. 1, at undervisningsministeren yder tilskud til centerets drift.
Undervisningsministeren fastsætter nærmere betingelser for tilskuddet, herunder krav til gennemførelse af centerets aktiviteter.
Tilskuddets størrelse fastsættes på de årlige bevillingslove.
Den foreslåede bestemmelse vil indebære, at ministeren i forbindelse med fastlæggelsen af tilskuddet fastsætter de nærmere betingelser for modtagelse af tilskuddet samt kan opstille krav til centerets aktiviteter, herunder krav til centerets ydelser i forhold til facilitering, udvikling, vidensamling, m.v.
Undervisningsministeren kan fastsætte sådanne tilskudsbetingelser i forbindelse med løsning af opgaver, som måtte vurderes relevante på de områder, som ministeriet beskæftiger sig med i relation til centrets formål.
 Det følger af det foreslåede stk. 2, at centerets gennemførelse af aktiviteter efter § 2, stk. 2, for myndigheder, andre offentlige institutioner og uddannelsesinstitutioner kan ske mod anvisning af finansiering hertil.
Bestemmelsen indebærer, at myndigheder, det vil sige ministerier, kommunalbestyrelser, regionsråd og andre offentlige institutioner samt andre uddannelsesinstitutioner på Undervisningsministeriets område kan mod anvisning af finansiering hertil rekvirere ydelser hos centeret inden for centerets formål.
Det kan f.eks. være facilitering, udvikling, vidensamling eller rådgivning m.v. på et bestemt område eller mellem en række kommuner og regioner.
Opgaver, der rekvireres af ministerier, vil kunne ske som in house leverance og vil i øvrigt skulle ske under iagttagelse af de til enhver tid gældende udbudsregler.
Centeret vil skulle udføre disse aktiviteter som indtægtsdækket virksomhed, jf. lovforslagets § 2, stk. 2, og bemærkningerne hertil.
Det er en forudsætning, at de rekvirerede ydelser ligger inden for centerets formål.
Vilkår for denne adgang for øvrige ministerier, kommunalbestyrelser, regionsråd og andre offentlige institutioner til at rekvirere ydelser hos centeret vil blive fastsat i centerets resultatkontrakt med undervisningsministeren.
Omfanget heraf beskrives i centerets årlige budget.
 Der henvises i øvrigt til afsnit 3.2 i de almindelige bemærkninger.
Til § 9 Det følger af § 10 i lov om oprettelse af et nationalt center for undervisning i natur, teknik og sundhed, at centeret udover driftstilskuddet fra Undervisningsministeriet vil kunne modtage tilskud og gaver fra fonde, organisationer og virksomheder samt offentlige myndigheder.
Centeret kan endvidere drive indtægtsdækket virksomhed.
Den indtægtsdækkede virksomhed vil navnlig være konsulent- og rådgivningsvirksomhed, der udføres indenfor centerets formål.
 Det følger af den foreslåede § 9, stk. 1, 1. pkt., at centeret i overensstemmelse med sit formål kan modtage supplerende finansiel støtte i form af tilskud og gaver m.v. fra andre.
Centeret vil som hidtil skulle kunne oppebære indtægter i form af supplerende finansiel støtte i form af tilskud og gaver m.v. fra andre, under forudsætning af at indtægten er i overensstemmelse med centerets formål.
Dette kunne f.eks. komme på tale ved modtagelse af finansiering fra forskellige offentlige puljer eller via privat finansiering fra primært fonde.
Modtagelse af gaver og tilskud skal ske i overensstemmelse med reglerne fastsat i Finansministeriets gældende budgetvejledning.
Det foreslås endvidere i § 9, stk. 1, 2. pkt., at oplysninger om eventuelle tilskud og gaver m.v. skal offentliggøres i centerets årsprogram, årsberetning og regnskab.
Forslaget svarer til gældende ret.
 Det følger af den foreslåede bestemmelse i stk. 2, at centeret kan inden for centerets formål drive indtægtsdækket virksomhed.
Bestemmelsen giver centeret mulighed for inden for centerets formål at gennemføre eksternt finansierede opgaver via indtægtsdækket virksomhed.
Det giver bl.a. centeret mulighed for på linje med tilsvarende institutioner at udføre opgaver i det omfang, offentlige myndigheder og organisationer, fonde, faglige og private organisationer samt interessenter el.lign. måtte ønske det inden for centerets formål.
Centeret skal overholde Finansministeriets regler i den gældende budgetvejledning.
Det fastsættes nærmere i centerets vedtægter, at offentligheden via centerets årsprogram, årsberetning og regnskab skal have kendskab til, hvilke midler der finansierer centeret, samt til hvilke formål og opgaver midlerne gives.
Med centerets mulighed for at opnå yderligere finansiering end den til enhver tid ydede tilskud fra Undervisningsministeriet sikres det, at centerets kompetencer udnyttes i en bred kontekst.
 Der henvises i øvrigt til afsnit 3.2 i de almindelige bemærkninger.
Til § 10 Det følger af § 9, stk. 2, i lov om oprettelse af et nationalt center for undervisning i natur, teknik og sundhed, at undervisningsministeren fastsætter i vedtægten regler om udbetalingen af tilskud og om, at ministeren kan give påbud, tilbageholde tilskud, lade tilskud bortfalde og kræve tilskud tilbagebetalt.
 Der er ikke i lov om oprettelse af et nationalt center for undervisning i natur, teknik og sundhed fastsat regler om tilsyn med centeret.
 Det følger af den gældende vedtægts § 26, at undervisningsministeren fører tilsyn med centeret, og at undervisningsministeren som led i tilsynet kan udstede påbud, tilbageholde tilskud, lade tilskud bortfalde og kræve tilskud tilbagebetalt.
Det følger af den foreslåede § 10, stk. 1, at undervisningsministeren fører tilsyn med centeret.
Der vil blive tale om et materielt tilsyn, dvs. hvorvidt centerets virksomhed er i overensstemmelse med lovens bestemmelser eller de regler eller aftaler, der er fastsat eller indgået i henhold hertil, eller et påbud efter lovforslagets § 10. Tilsynet vil også et økonomisk tilsyn, dvs. hvorvidt centeret fører en forsvarlig forvaltning af de statslige tilskud.
 Det følger af det foreslåede stk. 2, at undervisningsministeren kan udstede påbud til bestyrelsen om at ændre den pågældende virksomhed, hvis ministeren finder, at centerets virksomhed ikke er i overensstemmelse med denne lov eller de regler eller aftaler, der er fastsat eller indgået i henhold hertil.
Det følger af det foreslåede stk. 3, at undervisningsministeren kan tilbageholde tilskud, lade tilskud bortfalde helt eller delvis eller kræve tilskud tilbagebetalt helt eller delvis, hvis ministeren finder, at centerets virksomhed ikke er i overensstemmelse med denne lov eller de regler eller aftaler, der er fastsat eller indgået i henhold hertil, eller påbud.
Tilskud, der tilbageholdes eller tilbagebetales, tilfalder staten.
De foreslåede bestemmelser i stk. 2 og 3 indebærer, at såfremt det konstateres, at centeret i sin virksomhed ikke overholder lovens bestemmelser, regler der er fastsat, eller aftaler der er indgået i henhold til loven, kan ministeren udstede påbud om at ændre den pågældende virksomhed.
Manglende efterlevelse af et påbud kan medføre tilbageholdelse eller bortfald af tilskud.
 Tilsvarende bestemmelse er i lovgivningen for uddannelsesinstitutioner på ministerområdet.
 Der henvises i øvrigt til afsnit 3.2 i de almindelige bemærkninger.
Til § 11 Der er ikke i lov om oprettelse af et nationalt center for undervisning i natur, teknik og sundhed fastsat regler om iværksættelse af sanktioner mod centerbestyrelsen.
 Den følger af den foreslåede bestemmelse i § 11, stk. 1, som noget nyt, at ministeren kan træffe beslutninger om sanktioner, hvis centerbestyrelsen ikke efterkommer påbud fra undervisningsministeren, eller forsømmer bestyrelsen i væsentlig grad at varetage sine opgaver i overensstemmelse med lovgivningen, det vil sige denne lov eller de regler eller aftaler, der er fastsat eller indgået i henhold hertil.
 Det følger af det foreslåede stk. 1, nr. 1, at ministeren kan træffe beslutning om, at bestyrelsens opgaver eller dele heraf i en periode varetages af personer, der udpeges af ministeren.
 Det følger endvidere af det foreslåede stk. 1, nr. 2, at ministeren kan træffe beslutning om, at en ny bestyrelse udpeges efter reglerne i centerets vedtægt.
 Den foreslåede bestemmelse vil indebære, at undervisningsministeren får hjemmel til at kunne iværksætte sanktioner mod centerbestyrelsen, hvis bestyrelsen ikke efterkommer påbud fra ministeren om at rette op på nærmere angivne forhold.
Det følger af det foreslåede stk. 2, at undervisningsministeren kan, hvis bestyrelsen ved sine dispositioner bringer centerets videreførelse i fare, beslutte, at bestyrelsen straks træder tilbage.
Ministeren kan i den forbindelse beslutte, at bestyrelsens opgaver i en periode fastsat af ministeren, eller indtil der efter ministerens bestemmelse er udpeget en ny bestyrelse efter reglerne i centerets vedtægt, varetages af personer, der udpeges af ministeren.
 Den foreslåede bestemmelse vil endvidere indebære, at undervisningsministeren vil have hjemmel til iværksættelse af sanktioner mod centerbestyrelsen, hvis bestyrelsen ved sine dispositioner bringer institutionens videreførelse i fare.
 Undervisningsministeren vil i begge situationer kunne beslutte at sætte centeret under administration i større eller mindre grad og dermed fratage bestyrelsen dens opgaver eller dele heraf.
 Det foreslåede vil herudover indebære, at undervisningsministeren har hjemmel til at indsætte en midlertidig bestyrelse for centeret i de situationer, hvor ministeren har besluttet, at bestyrelsen skal træde tilbage, og indtil der er udpeget en ny bestyrelse.
 Det foreslåede vil endelig indebære, at det i situationer, hvor centerets økonomiske situation på grund af bestyrelsens handlinger eller undladelser har antaget en sådan karakter, at centeret trues af lukning, vil være muligt for ministeren uden varsel gribe ind og afsætte bestyrelsen.
Ministeren vil herefter have mulighed for at sætte centeret under direkte administration af ministeriet, således at ministeriet påtager sig ansvaret for centerets videreførelse, indtil en ny bestyrelse er nedsat.
Udpegning af en ny bestyrelse skal ske, så snart det midlertidige styre har udført sin opgave.
Ministeriet træffer beslutning herom.
 Det foreslåede skal i øvrigt ses som et supplement til undervisningsministerens adgang til at holde tilskud tilbage m.v., jf. lovforslagets § 10, stk. 3.
 Det bemærkes således, at bestemmelsen primært tilsigtes anvendt i ekstraordinære situationer, fx hvor en centerets økonomiske krise først og fremmest er forårsaget af et groft ledelsessvigt, og hvor institutionens ledelse ikke retter sig efter de påbud, som ministeriet har givet.
 Tilsvarende bestemmelse er i lovgivningen for uddannelsesinstitutioner på ministerområdet.
 Der henvises i øvrigt til afsnit 3.2 i de almindelige bemærkninger.
Til § 12 Der er ikke i lov om oprettelse af et nationalt center for undervisning i natur, teknik og sundhed fastsat regler om indhentning af oplysninger.
 Det foreslås i stk. 1 som noget nyt, at undervisningsministeren kan indhente alle oplysninger fra centeret om centerets virksomhed, herunder aktiviteter efter §§ 9 og 10, personale, udstyr, huslejeaftaler, aftaler om ejendomskøb, aftaler om afsætning af centerets produktion og andre aftaler, centerets drift i øvrigt og om bestyrelsens medlemmer, jf. § 3, til brug for fastlæggelse af tilskud, gennemgang af årsregnskaber, gennemførelse af tilsyn og udarbejdelse af statistik.
Den foreslåede oplysningspligt vil indebære, at Undervisningsministeriet kan gennemføre det nødvendige materielle og økonomiske tilsyn med centeret, jf. lovforslagets § 10, stk. 1. Oplysningspligten indebærer pligt til at oplyse om centerets indtægtsdækkede virksomhed med henblik på, at ministeren kan vurdere centerets samlede aktivitetsniveau og eventuelt gøre denne til genstand for analyse og statistik.
Samme mulighed har undervisningsministeren i forhold til de selvejende uddannelsesinstitutioner på Undervisningsministeriets område.
 Det foreslås i stk. 2, at undervisningsministeren vil kunne bestemme, at de i stk. 1 nævnte oplysninger skal leveres i elektronisk form, herunder i hvilket format leveringen skal ske, samt fastsætte krav til kontrol og sikkerhedsforanstaltninger.
 Den foreslåede bestemmelse giver som led i udviklingen i den elektroniske kommunikation mellem Undervisningsministeriet og centeret mulighed for at bestemme, at de i stk. 1 nævnte oplysninger skal leveres i elektronisk form, herunder i hvilket format leveringen skal ske, samt fastsætte krav til kontrol og sikkerhedsforanstaltninger.
 Det foreslås i stk. 3, at undervisningsministeren kan fastsætte regler om elektronisk kommunikation mellem centeret og Undervisningsministeriet og mellem centeret og andre offentlige myndigheder og uddannelsesinstitutioner omfattet af Undervisningsministeriets lovgivning, herunder om anvendelse af digital signatur.
 Det foreslås i stk. 4, at undervisningsministeren kan fastsætte regler om elektronisk kommunikation mellem centeret og elever, studerende m.v., herunder om anvendelse af digital signatur.
 De i stk. 3 og 4 foreslåede bemyndigelser forventes i alt væsentligt anvendt til at fastsætte regler svarende til gældende bekendtgørelser på Undervisningsministeriets område.
Undervisningsministeriet benytter endvidere statistik som led i overvågningen af undervisningssektoren og som led i den uddannelsesmæssige planlægning.
Det kan fx være data om overgange mellem uddannelser og arbejdsmarkedet, sammenligninger på tværs af uddannelsessektorerne og forløbsanalyser.
 Undervisningsministeriet vil ikke indhente flere data fra institutionerne end nødvendigt, og kontrollen med aktivitetsoplysninger vil være forankret hos centerets revisor.
 Tilsvarende bestemmelse er i lovgivningen for uddannelsesinstitutioner på ministerområdet.
 Der henvises i øvrigt til afsnit 3.2 i de almindelige bemærkninger.
Til § 13 Det følger af den foreslåede § 13, stk. 1 og 2, at loven træder i kraft den 1. januar 2019 og samtidig ophæves lov nr. 312 af 28. april 2009 om oprettelse af et nationalt center for undervisning i natur, teknik og sundhed.
 At loven træder i kraft den 1. januar 2019 og den samtidige ophævelse af lov om oprettelse af et nationalt center for undervisning i natur, teknik og sundhed betyder, at centeret fra denne dato får nyt retsgrundlag, men vil i øvrigt herefter fortsætte sit virke med de ændringer, der følger af de ændringer, der foreslås med nærværende lovforslag.
Det bemærkes, at i tilfælde af nedlæggelse af centeret vil den del af centerets netteformue, der hidrører fra statstilskuddet, tilfalde staten.
Resten af nettoformuen anvendes efter undervisningsministerens godkendelse i overensstemmelse med centerets formål.
Der vil i den forbindelse skulle tages højde for eventuelle særskilte forpligtelser, der måtte påhvile centeret, og som måtte have sådan en karakter, at forpligtelsen ikke kan overdrages.
Det følger af den foreslåede bestemmelse i stk. 3, at lovens bestemmelse om udpegning af centerbestyrelsen får virkning fra førstkommende nybeskikkelse til centerbestyrelsen.
Den siddende centerbestyrelse er beskikket fra 1. januar 2017 til og med 31. december 2020. Det vil indebære, at centerbestyrelsen fortsætter sit virke, indtil nybeskikkelse finder sted ved udløbet af den angivne funktionsperiode efter lovens ikrafttræden.
 Der henvises i øvrigt til afsnit 3.2 og 3.3 i de almindelige bemærkninger.
Til § 14 Det følger af den foreslåede § 14, at loven ikke gælder for Færøerne og Grønland.
 Loven gælder ikke, fordi undervisningsområdet er overtaget.
