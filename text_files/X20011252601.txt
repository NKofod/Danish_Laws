Klager købte i 1988 en tidligere trikotagefabrik og indgik i 1992  

 aftale med indklagede 5 og 6 om totalrådgivning i forbindelse med  

 renovering.
ABR 89 var gældende mellem parterne.
Indklagede 1-4 blev  

 hver især antaget til at udføre indretningsfaserne i  

 byggeriet.
 Ved alle indretningsfaserne er der konstateret mangler i form af revner i  

 vægge og klager påstår i denne forbindelse indklagede 1-4  

 in solidum med indklagede 5 og 6, forpligtede til at betale erstatning.
 De indklagede påstår heroverfor at klagers krav er  

 forældet, eller bortfaldet på grund af manglende reklamation  

 eller passivitet.
 Voldgiftsretten udtaler, at for så vidt angår indklagede 1-3  

 har disse forsøgt at udbedre revnerne, og der er ikke grundlag for at  

 statuere at forældelsesfristen i 1908-loven, først begynder at  

 løbe, da de indklagede afviste at foretage yderligere  

 afhjælpning uden betaling.
 Klagers erstatningskrav er derfor i forhold til indklagede 1-3  

 forældet.
 Angående indklagede 4 har klageren ikke fulgt reklamationen op med  

 indgivelse af klageskrift inden 5 år og klagers krav er derfor  

 også i forhold til indklagede 4 forældet.
I forbindelse med indklagede 5og 6 løber forældelsesfristen  

 fra afleveringen af de enkelte faser.
Da klager først har reklameret  

 den 9. og 17. marts er klagerens krav vedrørende faserne 2, 3, 3a og  

 3b forældede jf.
ABR 89, pkt. 6.2.3.1.
For så vidt angår fase 4 har klager på behørig  

 vis reklameret over for indklagede 5, ved at kræve underskrift for  

 suspension af eventuelle forældelses- eller passivitetsindsigelser mod  

 eventuelle krav i tilknytning til skønssagen.
Over for indklagede 6  

 har klageren fremsendt en skrivelse, som skal betragtes som reklamation i  

 henhold til ABR 89, pkt. 6.2.3.2.
 Klagerens reklamation overfor indklagede 5 og 6 vedrørende fase 4,  

 er således ikke forældet.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører forældelse og passivitet.
 I klageskrift modtaget af Voldgiftsnævnet den 9.  

 august 2000 har klageren over for de indklagede 1-6, nedlagt følgende  

 påstande:
 Principalt:
 ·  

 	Indklagede 1 tilpligtes in solidum med indklagede 5 og 6 til klager at  

 betale kr. 1.209.500 med tillæg af procesrenter fra sagens  

 anlæg.
 ·  

 	Indklagede 2 tilpligtes in solidum med indklagede 5 og 6 til klager at  

 betale kr. 185.000 med tillæg af procesrenter fra sagens  

 anlæg.
 ·  

 	Indklagede 3 tilpligtes in solidum med indklagede 5 og 6 til klager at  

 betale kr. 101.000 med tillæg af procesrenter fra sagens  

 anlæg.
 ·  

 	Indklagede 4 tilpligtes in solidum med indklagede 5og 6 til klager at  

 betale kr. 709.500 med tillæg af procesrenter fra sagens  

 anlæg.
 Subsidiært:
 ·  

 	De indklagede tilpligtes til klager at betale et mindre beløb -  

 end krævet i den subsidiære påstand - fastsat efter  

 voldgiftsrettens skøn.
 De indklagede har påstået frifindelse, i  

 første række under henvisning til, at kravet er forældet  

 eller bortfaldet på grund af manglende reklamation eller  

 passivitet.
 Forældelsesspørgsmålet er efter  

 parternes anmodning udskilt til særskilt forhandling og  

 afgørelse af voldgiftsrettens formand, landsdommer Fritse Hove.
 Under den særskilte forhandling, som fandt sted den  

 22. august 2001, har klageren påstået de indklagede tilpligtet at  

 anerkende, at et eventuelt krav mod de indklagede ikke er forældet  

 eller bortfaldet på grund af manglende reklamation eller ved  

 passivitet.
 Sagens omstændigheder er følgende:
 I 1988 købte sagsøgeren en tidligere  

 trikotagefabrik.
I juni 1992 indgik klageren aftale med indklagede 5 og 6  

 som totalrådgivergruppe om teknisk rådgivning og bistand (ABR 89)  

 vedrørende arkitekt- og ingeniørydelser i forbindelse med  

 "nedbrydning, renovering samt om- og tilbygning" af trikotagefabrikken.
Det  

 fremgår af aftalen, at en arkitekt var udpeget som projekteringsleder.  

 Den kontraktmæssige ydelse er angivet således:
 "Samtlige arkitekt og ingeniørydelser i henhold til  

 nedennævnte punkter refererende til ABR 89, PAR´s og FRI´s  

 ydelsesbeskrivelse:
2. Forslagsfase Dispositionsforslag Projektforslag 3. Projekteringsfase Forprojektet Hovedprojektet.
4. Udførelsesfase Projektopfølgning Fagtilsyn.
Projekteringen udføres til AUTO-CAD anlæg med  

 point.
Klienten modtager for hver fase diskette med det udarbejdede  

 projekt." Under tidsfrister er anført:
 "Bygningskompleksets ombygning tænkes opdelt i  

 følgende faser:
 Det er oplyst, at indretningen af bygningerne faktisk blev  

 opdelt i 8 hovedfaser, heraf 5 indretningsfaser, som blev udbudt i offentlig  

 licitation som fagentreprise på forskellige tidspunkter i perioden  

 sidste halvdel af 1992 og første halvdel af 1994.
 Indretningsentrepriserne, faserne 2, 3, 3a, 3b og 4,  

 indeholdt for så vidt angår tømrerentrepriserne en  

 bestemmelse om, at indvendige skillevægge skulle udformes som  

 fibergipsskillevægge af et bestemt mærke.
 Klageren indgik aftale om udførelse af  

 tømrerentreprisen med indklagede 1 vedrørende fase 2 i februar  

 1993 og fase 3 i juni 1993. Aftale med indklagede 2 vedrørende fase 3a  

 blev indgået i juni 1993.
Faserne 2, 3, og 3a blev afleveret henholdsvis den 14.  

 juni 1993, den 14. oktober 1993 og den 13. oktober 1993. I forbindelse med en  

 mangelsgennemgang af fase 2 og 3 den 29. oktober 1993 gjorde tilsynet  

 opmærksom på, at der var opstået revner flere steder  

 på skillevægge og forsatsvægge.
Den 25. november 1993  

 indgik klageren aftale med indklagede 3 om udførelsen af fase 3b, som  

 blev afleveret den 14. februar 1994. Klageren indgik herefter i juni 1994  

 aftale med indklagede 4 om udførelsen af fase 4. I forbindelse med  

 eftersynsforretning vedrørende fase 2 den 13. juli 1994 blev der  

 generelt konstateret mangler i form af revner i vægge.
Ved 1-års gennemgangen af fase 3 den 20. oktober  

 1994 blev der generelt konstateret revner i vægge.
Ved  

 eftersynsforretningen vedrørende fase 3a den 25. oktober 1994 blev der  

 påpeget mangler i form af revner i vægge.
Den 19. september 1994  

 blev fase 4 afleveret, og ifølge en mangelliste af 15. december 1994  

 blev der konstateret revner i vægge.
Ved 1-års gennemgangen den  

 28. februar 1995 vedrørende fase 3b og ved 1-års gennemgangen  

 den 18. december 1995 vedrørende fase 4 blev der konstateret mangler i  

 form af revner i vægge.
Den 14. juni 1996 returnerede indklagede 4  

 mangellisten vedrørende fase 4 med bemærkningen "Ej indklagede  

 4" ud for "revner i vægge".
 Den 3. juli 1996 skrev indklagede 2 på vegne de  

 indklagede 1-4 således til indklagede 5:
 "Vi har været 4 forskellige  

 entreprenørfirmaer som har udført arbejder med det  

 pågældende fabrikat fibergipsskillevægge, som vi vil  

 gøre opmærksom på er valgt af Dem, til de omtalte  

 bygningsarbejder.
 Vi har nu afholdt et samlet møde, og er blevet  

 enige om ikke at udføre yderligere uden betaling.
 Hvis arbejdet kræver yderligere besigtigelse,  

 møder vi gerne til et fælles møde efter Deres  

 indkaldelse.
I modsat fald betragter vi ovennævnte byggearbejder  

 som afsluttet." Den 29. august 1997 udarbejdede klagerens advokat udkast  

 til syns- og skønstema.
 Spørgsmålene i temaet angik udførelsen  

 af arbejdet, og om de pågældende fibergipsskillevægge  

 generelt var uanvendelige.
 Den 9. marts 1999 skrev klagerens advokat følgende  

 til de indklagede 1-4´s advokat:
 "I ovennævnte sag konstaterede min klient de  

 første revnedannelser i væggene i forbindelse med 1-års  

 gennemgangen for fase 2 den 13. juli 1994.
 Der blev i forbindelse med 1-års gennemgangen af de  

 øvrige faser (fase 3 den 20. oktober 1994, fase 3a den 25. oktober  

 1994, fase 3b den 28. februar 1995 og fase 4 den 14. december 1995) ligeledes  

 konstateret revnedannelser i væggene.
 Der er således en teoretisk mulighed for, at  

 forældelsesfristen i ovennævnte sag skal regnes fra den 13. juli  

 1994, og at sagen således forældes den 14. juli 1998.  

 (efterfølgende berigtiget til 1999).
 Under henvisning til ovennævnte hører jeg  

 gerne, hvorvidt Deres klient er indforstået med at suspendere enhver  

 forældelses- og passivitetsindsigelse mod eventuelle krav, der kan  

 udspringe i tilknytning til den verserende syns- og skønssag.
Det er således på nuværende tidspunkt  

 vanskeligt at udtale sig om, hvornår skønssagen kan forventes  

 afsluttet.
Skønsmanden har over for undertegnede oplyst, at  

 undersøgelserne den 2. marts 1999 formentlig var de sidste  

 undersøgelser forinden afgivelse af en syns- og  

 skønserklæring.
Der foreligger imidlertid ikke oplysning om,  

 hvornår en sådan syns- og skønserklæring kan  

 forventes at foreligge.
Endvidere kan det vel ikke udelukkes, at syns- og  

 skønserklæringen vil give anledning til supplerende  

 spørgsmål fra parterne.
 Jeg foreslår derfor, at forældelses- og  

 passivitetsindsigelser suspenderes indtil videre, ..
 Jeg vedlægger en suspensionserklæring, som De  

 venligst bedes underskrive, såfremt Deres klient er indforstået  

 med at suspendere forældelsesfristen, idet jeg bemærker, at jeg i  

 modsat fald af hensyn til min klients interesser er nødsaget til at  

 anlægge voldgiftssag på indeværende tidspunkt.
Måtte jeg venligst høre Deres  

 bemærkninger til en suspensionsaftale snarest." En tilsvarende skrivelse bilagt aftale om suspension af  

 eventuelle passivitetsindsigelser blev fremsendt til indklagede 5.
 Den 17. marts 1999 fremsendte klagerens advokat  

 følgende skrivelse til indklagede 6:
 "I ovennævnte sag repræsenterer jeg klager i  

 forbindelse med en syns- og skønssag vedrørende revnedannelser  

 i vægge.
 I den pågældende skønssag er inddraget  

 de i forbindelse med ombygningen og indretningen af ejendommen medvirkende  

 entreprenører samt arkitektfirmaet.
 Derimod har min klient valgt ikke at inddrage indklagede 6  

 i den verserende sag, idet det er min klients opfattelse, at de konstaterede  

 mangler ved væggene ikke kan henføres til ydelser leveret af  

 indklagede 6 i forbindelse med ombygning og indretning af ovennævnte  

 ejendom.
 ..
 Det er på nuværende tidspunkt vanskeligt at  

 udtale sig om, hvornår skønssagen kan forventes afsluttet, men  

 dette forventes ikke at være muligt inden den 14. juli 1999.
 For det tilfælde, at den foreliggende  

 skønserklæring i sagen mod forventning måtte vise at de  

 med væggene konstaterede mangler kan henføres til fejl  

 begået af indklagede 6, hører jeg gerne, hvorvidt indklagede 6  

 vil være indforstået med at suspendere enhver forældelses-  

 og passivitetsindsigelse, der kan udspringe i tilknytning til de ved  

 væggene konstaterede revnedannelser.
 For en god ordens skyld bemærkes, at en  

 suspensionserklæring naturligvis ikke indebærer en anerkendelse  

 af et eventuelt ansvar, ligesom en suspensionsaftale ikke indebærer et  

 afkald på indklagede 6 på at gøre en forældelses  

 og/eller en passivitet, som allerede måtte være indtrådt  

 gældende.
 Nærværende skrivelse er samtidig at betragte  

 som en reklamationsskrivelse for det tilfælde, at syns- og  

 skønserklæringen måtte vise, at de pågældende  

 revnedannelser i væggene kan henføres til fejl begået af  

 indklagede 6.
Under henvisning til ovennævnte beder jeg Dem  

 venligst kontakte mig for en drøftelse af, hvorvidt det er muligt at  

 indgå en suspensionsaftale." Indklagede 6 tiltrådte suspensionsaftalen den 14.  

 august 1999.
Den 11. maj 1999 svarede indklagede 1-4´s advokat, at hans  

 klienter under nogle nærmere angivne betingelser var villige til at  

 indgå en suspensionsaftale, men at det i øvrigt var advokatens  

 opfattelse, at der allerede var indtrådt forældelse og/eller  

 fortabelse af rettigheder ved passivitet.
Efter at de indklagedes advokat  

 på ny havde skrevet til klagerens advokat, fremkom der ikke nogen  

 reaktion fra klagerens side.
Den 20. maj 1999 blev der afgivet  

 skønserklæring i sagen.
Supplerende erklæring forelå  

 den 20. marts 2000.
Sagsøgerens byggechef har forklaret, at  

 ombygningen skete således, at fagene kunne rykke ind, efterhånden  

 som de forskellige faser blev færdige.
Aftalen med indklagede 5 og 6  

 blev indgået som én aftale, således at der løbende  

 kunne ske projektering.
Han er ikke klar over, i hvilket omfang de indklagede  

 1-4 har foretaget udbedringer af revner.
Direktør for indklagede 1 har forklaret, at  

 spartlingen af elementerne var omfattet af hans entreprise.
Det havde han en  

 maler til at udføre.
Da der blev konstateret revner i væggene,  

 bad han maleren udbedre med spartelmasse.
Der blev afholdt et møde med  

 leverandøren.
Der blev ikke foretaget yderligere, idet det var hans  

 opfattelse, at de havde gjort det, de skulle.
Ved 1-års gennemgangen  

 følte han fortsat ikke, at de havde lavet nogen fejl, men han kunne  

 godt se, at der var revner.
Han indvilligede i at lave et forsøg.
Da  

 klageren via rådgiveren i april 1996 rettede henvendelse til ham, var  

 han bekendt med, at de andre entreprenører også havde problemer  

 med revner.
Derfor afholdt de et fælles møde og lavede et  

 svar.
Direktør for indklagede 2 har forklaret, at  

 hans entreprise bestod af en stor sal, hvor ydervægge var beklædt  

 med de pågældende fibergipsplader.
Da klageren reklamerede i  

 oktober 1994, bad han maleren gøre lidt ved revnerne.
Direktør for indklagede 3 har forklaret, at  

 han i forbindelse med 1-års gennemgangen i februar 1995 var klar over,  

 at de andre entreprenører også havde problemer med revner.
Det  

 er muligt, at han forsøgte at foretage en spartling.
Entrepriseleder hos indklagede 4 har forklaret, at  

 han afviste at foretage udbedring af revner.
Han mente ikke, at det var deres  

 problem.
 Der er mellem parterne enighed om, at indklagede 1-3´s  

 entrepriser er omfattet af reglerne i AB 72, medens indklagede 4´s entreprise  

 er omfattet af reglerne i AB 92.
Klageren har til støtte for sin påstand i  

 relation til indklagede 1-3 anført, at forældelsesfristen i  

 1908-loven har været suspenderet indtil den 3. juli 1996, hvor de  

 indklagede sammen med indklagede 4 afviste klagerens krav.
Klageren har  

 herved henvist til, at de indklagede indtil dette tidspunkt har været  

 villige til at foretage udbedringer.
Da 5-års fristen således  

 først er begyndt at løbe fra den 3. juli 1996, er  

 forældelsesfristen afbrudt ved indgivelsen af klageskriftet den 9.  

 august 2000. Der er reklameret rettidigt i henhold til AB 92 § 36 over for  

 indklagede 4. En eventuel 5-års forældelsesfrist har på  

 samme måde som for indklagede 1-3´s vedkommende været suspenderet  

 indtil den 3. juli 1996. Der er ikke grundlag for at statuere passivitet,  

 idet klageren allerede i 1997 begærede syn og skøn.
Da  

 skønserklæringen forelå i maj 1999, stillede de indklagede  

 yderligere spørgsmål, således at supplerende  

 erklæring først forelå i marts 2000.
Klageren har til støtte for sin påstand over  

 for indklagede 5 og 6 anført, at der er reklameret rettidigt i henhold  

 til ABR 89, pkt. 6.2.3.2. Klageren er først i marts 2000, da syns- og  

 skønserklæringen forelå, blevet opmærksom på  

 de indklagedes mulige erstatningsansvar.
Inden dette tidspunkt var det  

 klagerens opfattelse, at revnerne kunne henføres til  

 entreprenørernes mangelfulde arbejde eller til det anvendte materiale,  

 hvilket også fremgår af de spørgsmål, der på  

 daværende tidspunkt indgik i skønstemaet.
Den henvendelse, som  

 klagerens advokat foretog til de indklagede henholdsvis den 9. og 17. marts  

 1999 vedrørende suspension af forældelsesfristen for et  

 eventuelt erstatningsansvar må anses for en reklamation.
Det  

 fremgår udtrykkeligt af skrivelsen til indklagede 6, som i  

 øvrigt også må have retsvirkning i forhold til indklagede  

 5.
Da der er tale om en kontinuerlig arbejdsopgave i  

 én bygning, er det uden betydning, at der er tale om 4 forskellige  

 faser.
Forældelsesfristen er således først begyndt at  

 løbe fra afleveringen af fase 4, nemlig den 19. december 1994.  

 Reklamationerne den 9. og 17. marts 1999 er således sket inden  

 udløbet af 5-års fristen og er blevet fulgt op af klageskriftet  

 i august 2000. I hvert fald er der sket rettidig afbrydelse af fristen for  

 så vidt angår fase 4.
De indklagede 1-3 har til støtte for, at klagerens  

 krav er forældet efter 1908-loven gjort gældende, at der senest i  

 februar 1995 er konstateret revner i vægge i alle faser.
Klageren, der  

 er i besiddelse af teknisk ekspertise, vidste således på dette  

 tidspunkt, at der var tale om et generelt problem, og at der derfor var  

 grundlag for at rejse et krav.
Da klageskrift er indgivet mere end 5 år  

 senere, er et eventuelt krav forældet.
De indklagede har ikke ved deres  

 medvirken ved udbedringsforsøg, som alene bestod i nogle  

 udspartlinger, erkendt noget ansvar, hvilket også klageren, der  

 fremsendte skrivelserne af 9. marts 1999 om suspensionsaftaler til de  

 indklagede, var klar over.
Indklagede 4 har til støtte for sin påstand  

 anført, at klagerens reklamation ikke er fulgt op med et  

 sagsanlæg.
Sag burde have været anlagt senest i december 1999 - 5  

 år efter reklamationen ved afleveringen.
 De indklagede har til støtte for deres  

 subsidiære anbringende om, at klagerens eventuelle krav er suspenderet  

 ved passivitet, dels anført, at klageren først har foranstaltet  

 syn og skøn flere år efter, at revnerne havde vist sig, dels at  

 der er gået meget lang tid fra skønserklæringen  

 forelå, til sagen blev anlagt.
 De indklagede 5 og 6 har til støtte for deres  

 påstand anført, at de indklagedes bistand vedrører 4  

 faser, der er udbudt i licitation på forskellige tidspunkter.  

 5-års fristen i ABR 89, pkt. 6.2.3.1. må derfor regnes fra  

 afslutningen af hver enkelt fase.
 Da der ikke er reklameret inden 5 år fra  

 afslutningerne af faserne 2, 3a, 3 og 3b, er klagerens eventuelle krav  

 vedrørende disse forældet.
De skrivelser, der er fremsendt til de indklagede om  

 forslag til suspensionsaftale, kan ikke anses for reklamationsskrivelser.
I  

 hvert fald kan skrivelsen til indklagede 5 ikke anses for en reklamation.
Den  

 mulige reklamation, der er sket over for indklagede 6, er uden betydning for  

 indklagede 5, idet skrivelsen ikke er rettet til projekteringslederen.
 Under alle omstændigheder er der reklameret for sent  

 i henhold til ABR 89, pkt. 6.2.3.2, idet klageren, efter at de indklagede 1-4  

 havde afvist klagerens krav i 1996, burde have indset, at  

 totalrådgiveren kunne være medansvarlig for skaderne.
 De indklagede har endvidere gjort gældende, at  

 klagerens krav er forældet efter 1908-loven.
 Voldgiftsrettens bemærkninger:
 Ad indklagede 1-3:
I oktober 1993 påtalte klageren over for  

 indklagede 1, at der var revner i vægge i fase 2 og 3. I forbindelse  

 med 1-års gennemgangen i fase 2 og 3 samt 3a i juli og oktober 1994  

 reklamerede klageren over revner i vægge, ligesom der ved afleveringen  

 af fase 4 i december 1994 og ved 1-års gennemgangen af fase 3b den 28.  

 februar 1995 blev reklameret over revner i vægge.
Klageren havde  

 således i februar 1995 konstateret revner i vægge  

 vedrørende samtlige tømrerentrepriser.
Selv om de indklagede 1  

 og 2 og muligt også indklagede 3 har forsøgt at udbedre  

 revnerne, er der ikke grundlag for at statuere, at forældelsesfristen i  

 1908-loven først er begyndt at løbe, da de indklagede 1-4 i  

 juli 1996 afviste at foretage yderligere uden betaling.
Da klageskriftet er  

 indleveret mere end 5 år efter februar 1995, er klagerens  

 erstatningskrav derfor forældet.
 Ad indklagede 4:
 Klageren reklamerede over mangler ved væggene  

 ved afleveringen i december 1994. Da der, som ovenfor anført, ikke er  

 grundlag for at statuere, at forældelsesfristen først er begyndt  

 at løbe fra juli 1996, og da klageren ikke har fulgt reklamationen op  

 med indgivelse af klageskrift inden 5 år fra reklamationen, er  

 klagerens erstatningskrav forældet.
 Ad indklagede 5 og 6:
De indklagedes rådgivning vedrører  

 ombygning af et eksisterende bygningskompleks.
Indretningsentrepriserne blev  

 udbudt i licitation på forskellige tidspunkter, og lokalerne blev taget  

 i brug til undervisningsformål, når den enkelte entreprise/fase  

 var afleveret.
Klageren har således efter afleveringen af de enkelte  

 faser haft mulighed for at kontrollere, om der var fejl i projektet.  

 Voldgiftsretten finder herefter, at forældelsesfristen løber fra  

 afleveringen af de enkelte faser.
 Idet det i mangel af andre oplysninger lægges til  

 grund, at afleveringen af den sidste bygningsentreprise er sammenfaldende med  

 afleveringen af de indklagede 1-3´s entrepriser, og idet det videre  

 lægges til grund, at der først er reklameret over for de  

 indklagede 5-6 ved skrivelserne af 9. og 17. marts 1999, er klagerens krav  

 mod de indklagede vedrørende faserne 2, 3, 3a og 3b forældet i  

 medfør af ABR 89, pkt. 6.2.3.1.
 Selv om klagerens skrivelse af 9. marts 1999 til  

 indklagede 5 ikke indeholder en klar påtale af en misligeholdelse fra  

 indklagede 5´s side, findes det forhold, at klageren i skrivelsen anmodede  

 indklagede, der havde bistået klageren under skønssagen, om at  

 underskrive en suspensionsaftale vedrørende eventuelle  

 forældelses- eller passivitetsindsigelser mod eventuelle krav i  

 tilknytning til skønssagen, at være tilstrækkelig til, at  

 der på behørig vis er reklameret over for indklagede 5.
 Af klagerens skrivelse af 17. marts 1997 til indklagede 6  

 fremgår yderligere, at denne skal betragtes som en reklamation.  

 Skrivelsen må derfor anses for behørig reklamation i henhold til  

 ABR 89, pkt. 6.2.3.2.
Når henses til, at indklagede 5 har bistået  

 klageren i forbindelse med mangelsproblemerne, findes klageren ikke at burde  

 være blevet opmærksom på tilstedeværelsen af de  

 indklagede 5 og 6´s mulige erstatningsansvar tidligere end sket.  

 Reklamationen har således været rettidig.
Klagerens mulige  

 erstatningskrav mod indklagede 5 og 6 vedrørende fase 4 er  

 således ikke forældet.
Som følge af det foran anførte tages de  

 indklagede 1-4´s frifindelsespåstand til følge.
Klagerens  

 påstand over for de indklagede 5 og 6 tages til følge  

 vedrørende fase 4.
 Thi bestemmes:
 De indklagede 1, 2, 3 og 4 frifindes.
 Klageren skal betale sagsomkostninger til hver af de indklagede 1-4 med  

 10.000 kr.
 De indklagede 5 og 6 skal anerkende at klagerens krav vedrørende  

 fase 4 ikke er forældet.
 Klageren skal betale voldgiftsrettens omkostninger vedrørende denne  

 del af sagen.
