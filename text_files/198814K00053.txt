Nr BTL 53 Betænkning over Forslag til lov om uddannelse af husholdningslærere   

 Nr L 53 1988-89, 1. samling Afgivet af Uddannelsesudvalget Afgivet: 19890316 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
Nogle af disse spørgsmål og ministerens besvarelse heraf er optrykt som bilag til denne betænkning.
Udvalget har endvidere modtaget mundtlige og/eller  

 skriftlige henvendelser fra: Ankerhus Seminarium, DSR, Ankerhus Seminarium,  

 ERFA-gruppen, ved Anne Mette Navne, Foreningen af Vaskeri- og  

 Rengøringsledere, Husholdningslærerforeningen og Suhr's Seminarium.
Der er af  

 undervisnings- og forskningsministeren og af et mindretal stillet  

 ændringsforslag, hvorom henvises til de ledsagende bemærkninger.
Herefter  

 indstiller et flertal (udvalget med undtagelse af Socialdemokratiets  

 og Socialistisk Folkepartis medlemmer) lovforslaget til vedtagelse med  

 de af undervisnings- og forskningsministeren stillede ændringsforslag.  

 Flertallet lægger vægt på, at uddannelsen til ernærings- og  

 husholdningsøkonom skal være en selvstændig, mellemlang videregående  

 uddannelse rettet mod de arbejdsområder, der hidtil har været varetaget af  

 husholdningslærere, og med særlig vægt på beskæftigelse på det private  

 arbejdsmarked.
Flertallet har over for ministeren givet udtryk for, at der  

 ikke helt er overensstemmelse mellem besvarelserne af spørgsmålene vedrørende  

 bachelorbegrebet i henholdsvis L 138 (Folketingsåret 1987-88, 1. samling) og  

 det foreliggende lovforslag.
Hertil har ministeren svaret, at der, efter at  

 lovforslaget blev fremsat første gang, er sket en nøjere afklaring af brugen  

 af bachelorsystemet.
Bachelorsystemet skal først og fremmest være en vej til  

 at nedbryde de lange, ubrudte uddannelsesforløb på kandidatstudierne.  

 Ministeren har dog ikke noget imod, at mellemlange videregående uddannelser  

 sammenligner sig med bachelorniveauet (og det vil også være muligt at anvende  

 BA-titlen i udlandet), men han er ikke indstillet på et system, hvor  

 mellemlange uddannelser generelt giver adgang til en kandidatuddannelse.  

 Ministeren har pointeret, at bachelorbetegnelsen skal forbeholdes de  

 mellemuddannelser, der giver kompetence til at gennemføre en  

 overbygningsuddannelse til en kandidatgrad på 2 år.
Derimod vil der  

 naturligvis kunne godskrives dele (gives merit) af uddannelsen i et  

 længerevarende uddannelsesforløb.
Omfanget af meritoverførsel er afhængig af  

 den uddannelse, der er søgt ind på.
Der kan ikke i denne lov fastsættes  

 regler herfor, da det er den »modtagende« uddannelsesinstitution,  

 der bedømmer, hvor meget der kan gives merit for.
Flertallet ønsker  

 sammenhæng i uddannelsesplanlægningen på ernæringsområdet.
Hvad angår det  

 planlagte analysearbejde af behovet for uddannelse inden for human ernæring  

 og dennes institutionsmæssige placering, har ministeren tilkendegivet, at det  

 samtidig vil blive undersøgt, hvordan ernærings- og husholdningsøkonomernes  

 behov for videreuddannelse til en kandidatgrad kan blive imødekommet.  

 Ministeren har endelig pointeret, at det ikke er hans agt, at studieordningen  

 som anført i bemærkningerne til § 2, stk. 4, skal indsendes til godkendelse i  

 ministeriet.
Indsendelsen tager alene sigte på en legalitetskontrol.
Denne  

 ændring skal ses på baggrund af bestemmelserne i §§ 9 og 10 om bestyrelsernes  

 sammensætning og kompetence sammenholdt med  

 afbureaukratiseringsbestræbelserne.
Flertallet kan ikke støtte de af  

 mindretallet (S og SF) stillede ændringsforslag, men har dog følgende  

 bemærkninger til disse.
Med hensyn til repræsentation af studerende og  

 ansatte i bestyrelsen har det ikke været hensigten at give en sådan  

 repræsentation, men lærernes og de studerende indflydelse på seminariets  

 forhold vil naturligt komme frem i samarbejdet mellem rektor og  

 seminarierådet.
Lovforslaget udelukker dog ikke repræsentation af disse  

 grupper i bestyrelsen.
Med hensyn til lærerråd og studerendes råd henviser  

 flertallet til, at det allerede af lovforslagets bemærkninger fremgår, at  

 sådanne råd til enhver tid kan oprettes.
Et mindretal  

 (Socialdemokratiets og Socialistisk Folkepartis medlemmer af udvalget)  

 indstiller lovforslaget til vedtagelse med de af mindretallet stillede  

 og tiltrådte ændringsforslag.
Der er efter mindretallets opfattelse behov for  

 en tilpasning af husholdningslæreruddannelsen til den aktuelle  

 samfundsudvikling, ikke mindst den stigende opmærksomhed over for  

 sammenhængen mellem ernæring og sundhed.
Uddannelsesudvalget har ved besøg af  

 deputationer fået kendskab til husholdningslærernes indsats på  

 produktionsområdet, hvilket mindretallet anser for meget væsentligt i  

 relation til den vedtagne ernæringspolitik.
Mindretallet har stillet  

 ernæringsforslag, der sikrer sammenhæng mellem revisionen af  

 husholdningslæreruddannelsen og mulighederne for efteruddannelse og  

 videreuddannelse for denne gruppe.
Det findes afgørende vigtigt, at der  

 knyttes en reel mulighed for efteruddannelse til uddannelsen, der tager  

 udgangspunkt i sammenhængen med ernæringspolitikken og de nye arbejdsopgaver,  

 som ernærings- og husholdningsøkonomerne vil blive stillet over for.
Som  

 bilag til denne betænkning er optrykt ministerens besvarelser af udvalgets  

 spørgsmål 1 og 5. Heri erkendes behovet for såvel relevant efteruddannelse  

 som adgang til videreuddannelse for husholdningslærere.
På denne baggrund  

 mener mindretallet, at § 14 skal affattes således, at der ikke er tvivl om  

 ernærings- og husholdningsøkonomernes generelle adgang til efteruddannelse og  

 videreuddannelse med meritoverførsel.
For Socialdemokratiet og Socialistisk  

 Folkeparti er det afgørende, at uddannelsens formålsparagraf sikrer en  

 tidssvarende uddannelse, der åbner for nye perspektiver for ernærings- og  

 husholdningsøkonomerne på arbejdsmarkedet, herunder i funktioner på  

 levnedsmiddelområdet og rengøringsområdet, som vil blive nye arbejdsopgaver  

 for denne gruppe.
Ministerens besvarelse af udvalgets spørgsmål 7 (optrykt  

 som bilag til betænkningen) indebærer, at der ikke behøver ske ændringer af §  

 1 i lovforslaget for at sikre disse elementer i uddannelsen.
Mindretallet  

 stiller endvidere ændringsforslag, der sikrer en demokratisk ledelse af  

 seminarierne, hvor alle grupper af ansatte og studerende har reel indflydelse  

 på styringen og driften af institutionerne.
Med en vedtagelse af disse  

 ændringsforslag vil loven sikre en tidssvarende uddannelse med mulighed for  

 omstilling og sikre demokratiske ledelsesfunktioner på  

 uddannelsesinstitutionerne.
Ændringsforslag Af undervisnings- og forskningsministeren, tiltrådt af udvalget:
 Til titlen 1) Titlen affattes således:
»Forslag til Lov om uddannelse til ernærings- og husholdningsøkonom«.
 Til kapitel 1 2) Kapiteloverskriften affattes således:
 »Uddannelsen«.
 Til § 7 3) Stk. 1 affattes således: »Undervisningen foregår på  

 private seminarier, der af undervisnings- og forskningsministeren er godkendt  

 til at uddanne ernærings- og husholdningsøkonomer.« 4) I stk. 2  

 ændres »husholdningslæreruddannelsen« til: »uddannelsen«.
 Til § 8 5) I stk. 1 ændres »husholdningsseminariet« til:  

 »seminariet«.
 Til § 9 6) I stk. 1 ændres »husholdningsseminarium« til:  

 »seminarium«. 7) I stk. 2 ændres  

 »husholdningslærernes« til: »ernærings- og  

 husholdningsøkonomernes«.
Af et mindretal (S og SF): 8) Efter stk. 2 indsættes som stk. 3:  

 »Stk. 3. De ansatte skal i bestyrelsen være repræsenteret af 2  

 lærere og af 1 fra gruppen af øvrige ansatte.
De studerende udpeger 2  

 repræsentanter.« Af undervisnings- og forskningsministeren, tiltrådt af udvalget:
Til § 10 9) Stk. 2 affattes således: » Stk. 2. Bestyrelsen  

 ansætter og afskediger seminariets rektor og efter forslag fra rektor  

 seminariets øvrige medarbejdere.
Ansættelse af rektor skal godkendes af  

 Undervisnings- og Forskningsministeriet.
Bestyrelsen kan bemyndige rektor til  

 at ansætte og afskedige seminariets øvrige medarbejdere.« Af et mindretal (S og SF):
Til § 12 10) I stk. 1 indsættes efter »rektor«: »og  

 bestyrelsen«. 11) I stk. 2 indsættes som 3. pkt.:  

 »Seminarierådet vælger selv sin formand og udpeger repræsentanter til  

 seminariets bestyrelse.« 12) Stk. 3 affattes således: » Stk.  

 3. Beføjelser, der er tillagt bestyrelsen eller rektor, kan efter  

 undervisnings- og forskningsministerens nærmere bestemmelse overlades til  

 seminarierådet.
Undervisnings- og forskningsministeren fastsætter i øvrigt  

 nærmere regler for seminarierådenes virksomhed.« 13) Efter stk. 3  

 indsættes som stk. 4: »Stk. 4. Der oprettes lærerråd og  

 studerendes råd, som undervisnings- og forskningsministeren fastsætter  

 nærmere regler for med hensyn til funktion, virke og kompetence.« Af undervisnings- og forskningsministeren, tiltrådt af udvalget:
 Til § 13 14) I stk. 1 ændres »husholdningsseminarier«  

 til: »seminarier«.
Til § 14 Af et mindretal (S og SF): 15) Paragraffen affattes således:  

 » § 14. Undervisnings- og forskningsministeren fastsætter nærmere  

 regler om efteruddannelse af ernærings- ogg husholdningsøkonomer og af  

 seminarielærere samt mulighed for videreuddannelse og meritoverførsel ved en  

 videregående uddannelse.« Af undervisnings- og forskningsministeren, tiltrådt af et  

flertal (udvalget med undtagelse af S og SF): 16) Paragraffen  

 affattes således: » § 14. Undervisnings- og forskningsministeren  

 kan fastsætte nærmere regler om efteruddannelse og videreuddannelse.« Af undervisnings- og forskningsministeren, tiltrådt af udvalget:
 Til kapitel 4 (§ 15) 17) Kapitlet udgår.
Bemærkninger Til nr. 1 Ændringsforslaget imødekommer et ønske fra mange sider om en  

 titelændring.
Den foreslåede titelbetegnelse er i god overensstemmelse med,  

 hvad der gælder i nordisk og international sammenhæng.
 Til nr. 2-7 og 14 og 16 Forslagene er redaktionelle konsekvenser af  

 ændringsforslag nr. 1.
Til nr. 8, 10, 11 og 12 Med disse ændringsforslag vil Socialdemokratiet og  

 Socialistisk Folkeparti sikre alle grupper af ansatte indflydelse på driften  

 af seminarierne og uddannelsens indhold.
Samtidig vil forslagsstillerne  

 fastlægge seminarierådets kompetence i forhold til bestyrelsen og her  

 ligeledes sikre alle grupper indflydelse.
I denne forbindelse kan  

 undervisnings- og forskningsministeren henlægge beføjelser til seminarierådet  

 efter indstilling fra elever eller grupper af ansatte.
Til nr. 9 Ændringsforslaget indebærer, at Undervisnings- og  

 Forskningsministeriet ligesom i dag ikke skal godkende bestyrelsens  

 beslutning om afskedigelse af rektor, men alene beslutningen om ansættelse af  

 rektor.
Herudover er der sket en præcisering af, at det er bestyrelsen, som  

 har den endelige ansættelses- og afskedigelseskompetence med hensyn til  

 seminariets øvrige personale.
Til nr. 13 Formålet med ændringsforslaget er at give de ansatte og de  

 studerende øget indflydelse og ansvar.
Det forudsættes, at lærerråd,  

 studerendes råd og bestyrelse selv anmoder om, at seminarierådet skal have  

 tillagt øgede beføjelser, og at det er lærerråd og studerendes råd, der  

 udpeger repræsentanterne for lærerne og for de studerende i bestyrelsen.
 Til nr. 15 Ændringsforslaget tilsigter at give ernærings- og  

 husholdningsøkonomer mulighed for at kvalificere sig til videregående studier  

 og opnå meritoverførsel i denne forbindelse.
Til nr. 17 Det foreslås, at paragraffen udgår som en konsekvens af  

 Undervisnings- og Forskningsministeriets nye departementale struktur, der  

 omfatter både ministeriets afdelinger og direktorater.
Eva Møller (KF) fmd.  

Kirkegaard (KF) Merete Aarup (KF) Inge Dahl-Sørensen (V) Povl Brøndsted  

 (V) Pia Dahl (FP) Marianne Jelved (RV) Bente Juncker (CD) nfmd.  

Lysholm Christensen (KRF) Jytte Andersen (S) Helle Degn (S) Pernille  

 Forchhammer (S) Anne-Marie Hansen (S) Frank Jensen (S) Lone Møller (S) Aage  

 Frandsen (SF) Hanne Thanning Jacobsen (SF) Bilag Nogle af udvalgets spørgsmål til undervisnings- og forskningsministeren og  

 dennes besvarelse heraf Spørgsmål 1: »Hvad er begrundelsen for, at lovforslagets § 14 er  

 ændret i forhold til § 14 i det i folketingsåret 1987-88, 1. samling,  

 fremsatte L 138?» Svar: Begrundelsen for at ændre paragraf 14 er først og fremmest, at den  

 tidligere formulering kunne fastlåse husholdningslærernes mulighed for  

 videreuddannelse til bestemte institutioner.
Med den nye formulering åbnes  

 der samtidig for større sammenhæng i uddannelsesplanlægningen - ikke mindst  

 på ernæringsområdet.
Det er tanken, at Undervisnings- og  

 Forskningsministeriet vil igangsætte en nærmere undersøgelse af behovet for  

 uddannelsesaktiviteter på kandidatniveau eller tilsvarende inden for human  

 ernæring - evt. placeret ved Institut for human Ernæring ved Den Kongelige  

 Veterinær- og Landbohøjskole.
Som det fremgår af bemærkningerne til  

 paragraffen, vil Undervisningsministeriet i den forbindelse overveje behovet  

 for vidreuddannelse af husholdningslærere.
 Spørgsmål 5:
»Ad § 14 Vil ministeren bekræfte, at husholdningslærere sikres adgang  

 til videreuddannelse på akademisk niveau?» Svar: Som jeg tidligere har givet udtryk for, er det min generelle  

 holdning, at vi skal modstå ønsker om at forlænge uddannelser og i stedet for  

 satse på efter- og videreuddannelse.
Jeg vil generelt arbejde for, at alle  

 med en kortere videregående uddannelse, der søger en kandiatuddannelse, i så  

 vid udstrækning som overhovedet muligt får denne godskrevet som en del af den  

 længere uddannelse.
Jeg vil endvidere lægge særlig vægt på  

 husholdningslærernes videreuddannelsesmuligheder i forbindelse med de  

 forestående overvejelser om nye uddannelser inden for human ernæring.
En  

 konsekvens heraf må dog være, at den ny husholdningslæreruddannelse  

 tilrettelægges efter en struktur og på et niveau, der kvalificerer til  

 optagelse hertil.
Dette indebærer imidlertid, at traditionen for en  

 enhedsuddannelse må forlades til fordel for en model med individuelle fravalg  

 og tilvalg inden for uddannelsens formål.
En anden konsekvens bliver, at  

 uddannelsens 1. del, hvor uddannelsens bredde sikres, tilrettelægges  

 horisontalt og er af relativt kort varighed, mens 2. del tilrettelægges  

 vertikalt.
På denne måde kan de måske 10 pct. af husholdningslærerne, der  

 måtte ønske at fortsætte til kandidatniveau, individuelt sammenstykke en  

 uddannelse, der på lige fod med andre kortere videregående uddannelser  

 kvalificerer til videre studier til kandidatniveau.
Jeg kan i øvrigt oplyse,  

 at det ved oprettelsen af Den Nordiske Højskole for Husholdningsvidenskab var  

 formålet, at husholdningslærere fra de nordiske lande skulle uddannes på et  

 niveau, der kvalificerede til videreuddannelse frem mod en kandidateksamen  

 inden for ernærings- eller tekstilvidenskab.
Også danske husholdningslærere  

 har benyttet sig af denne mulighed - en mulighed, som jeg forestiller mig  

 fortsat vil være åben.
Spørgsmål 7: »Vil ministeren være indstillet på at stille  

 ændringsforslag til § 1, således at erhvervsrengøring kommer til at  

 indgå?» Svar: Det har med lovforslaget været hensigten at uddanne  

 husholdningslærere til - blandt andre arbejdsopgaver - at forestå og lede  

 rengøringen i virksomheder og institutioner.
Arbejdsområdet som  

 rengøringsinspektør/-leder er efter min mening omfattet af formuleringen i  

 lovforslagets formålspragraf ». . . at give de studerende et teoretisk  

 og praktisk grundlag for selvstændigt at kunne formidle viden om (. . .)  

 miljø- (. . .) spørgsmål samt øvrige husholdningsfaglige spørgsmål«.
Mit  

 synspunkt finder i øvrigt støtte i § 2, der i stk. 2 pointerer, at  

 hovedelementerne i uddannelsens 1. del omfatter rengørings-, materiale- og  

 miljøfag.
I den forbindelse kan jeg nævne, at det er mit indtryk, at de  

 virksomheder, der beskæftiger husholdningslærere på dette område, ganske vist  

 ønsker husholdningslærere med et godt fagligt fundament at bygge på, men  

 herudover også efterlyser medarbejdere med ledelses- og samarbejdsevner og  

 med en positiv holdning til service og management.
Med lovforslagets  

 formuleringer mener jeg således at der er taget højde for, at  

 husholdningslærere fortsat kan forestå og varetage ledelse af  

 erhvervsrengøring, og finder derfor ikke umiddelbart anledning til at stille  

 ændringsforslag til § 1.
