Skriftlig fremsættelse (7. oktober 1999) Socialministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af lov om aktiv  

 socialpolitik (Ledighedsydelse ved overgang til fleksjob og i forbindelse med  

 ferie m.v.).
(Lovforslag nr.
L 4).
Forslaget er et led i regeringens bestræbelser  

 på at styrke den forebyggende indsats og fremme et rummeligt  

 arbejdsmarked.
Indsatsen er nødvendig for at styrke aktivlinien i  

 socialpolitikken, hvor den enkelte skal have mulighed for tilbud om en aktiv  

 tilværelse og for at medvirke til, at der er færre, der har behov  

 for en førtidspension.
 Siden indførelsen af fleksjobordningen i 1998 har  

 der især fra lønmodtagerside været fremsat ønske om  

 ændringer af ordningen med henblik på at forbedre de  

 ydelsesmæssige rettigheder for personer, som visiteres til og  

 ansættes i et fleksjob.
Personer, der ansættes i fleksjob, står efter  

 reglerne i lov om arbejdsløshedsforsikring ikke til rådighed for  

 det ordinære arbejdsmarked.
Personer i fleksjob er således ikke  

 berettigede til arbejdsløshedsdagpenge, feriedagpenge eller  

 efterløn.
Ved overgang til fleksjob vil personer i denne situation -  

 ved ledighed eller ferie i det første ansættelsesår i  

 fleksjob - være henvist til ægtefælleforsørgelse  

 eller kontanthjælp.
Ved tilbagetrækning fra arbejdsmarkedet vil  

 personer, der fortsat er medlemmer af en arbejdsløshedskasse,  

 være berettiget til seniorydelse, såfremt de i øvrigt  

 opfylder betingelserne herfor.
Ved forslaget gives der derfor personer, der venter  

 på et fleksjob, ret til ledighedsydelse i op til tre måneder  

 efter visitationen til fleksjob.
Der gives tillige ret til ferie med  

 ledighedsydelse det første ansættelsesår i fleksjob.
 Formålet med forslaget er at lette overgangen til  

 fleksjob for personer med varigt nedsat arbejdsevne og dermed styrke den  

 enkeltes motivation.
 Indholdet er i hovedtræk følgende:
Indførelse af en ledighedsydelse til personer, der venter  

 på fleksjob.
Ledighedsydelsen efter visitationen - dvs. efter at  

 kommunen har truffet beslutning om, at personen er berettiget til et fleksjob  

 - kan udbetales i op til tre måneder.
 Ret til ferie med ledighedsydelse det første  

 ansættelsesår i det omfang personerne ikke har optjent ret til  

 ferie eller feriegodtgørelse til brug for samme ferieår.
 Kommunerne afholder fuldt ud udgifterne til ledighedsydelse i  

 visitationsperioden.
 Ret til at bevare fleksjobbet ved flytning til en anden  

 kommune.
 Med disse bemærkninger skal jeg indstille  

 lovforslaget til Folketingets velvillige behandling.
