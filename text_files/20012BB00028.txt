Fremsat den 14. december 2001 af  

 Villy Søvndal (SF),  

 Anne Baastrup (SF) og Aage Frandsen (SF) Forslag til folketingsbeslutning om frikommuneforsøg med etablering af boligtilbud og  

 virksomheder for særligt udsatte befolkningsgrupper Folketinget opfordrer regeringen til at udarbejde  

 lovforslag om frikommuneforsøg med henblik på at give kommuner  

 mulighed for en smidigere forretningsgang i forbindelse med etablering af  

 boligtilbud og af virksomheder, der beskæftiger særligt udsatte  

 befolkningsgrupper.
Bemærkninger til forslaget Beslutningsforslaget er en uændret  

 genfremsættelse af beslutningsforslag nr.
B 71 fra folketingsåret  

 2001-2002, 1. samling.
Se Folketingstidende 2001-02, 1. samling  

 forhandlingerne side 1239 og 1241.
 Folketinget har gennem de sidste år besluttet at  

 forstærke indsatsen til forbedring af hjemløses vilkår og  

 til fremskaffelse af boliger til særligt udsatte befolkningsgrupper,  

 men det går trægt med udmøntningen af initiativer hertil.  

 Der savnes også initiativer med forebyggelsessigte.
Den politiske interesse for indsatsen omkring  

 hjemløse er stor i retorikken, men har svære vanskeligheder i  

 praksis.
Der er dels love og bestemmelser, som forhindrer utraditionelle  

 tiltag, og der er meget lidt praksis  med at prioritere marginaliserede  

 grupper.
I en undersøgelse fra Socialforskningsinstituttet, »Én  

 gang socialt marginaliseret   altid ...?«, SFI-publikation nr. (99:21),  

 fremføres det bl.a., at »Rigide og principielle vurderinger, af  

 hvornår man er egnet til og motiveret for at modtage forskellige tilbud  

 om hjælp, er i høj grad med til at fastholde, og i nogle  

 tilfælde yderligere udstøde, socialt marginaliserede mennesker.  

 Indretninger af tilbud og foranstaltninger er ofte så specifikke i  

 forhold til målgrupper og har så principielle adgangskriterier,  

 at der ikke er rum til de allersværest belastede misbrugere.   Det  

 synes, som om vi fortsætter med at stille krav og indretter vores  

 tilbud til mennesker, der lever som socialt marginaliserede, således,  

 at nogle bliver yderligere marginaliseret.« Forslagsstillerne mener derfor, at der er behov for dels  

 en koordinerende indsats i form af en uafhængig følgegruppe  

 på området og dels for at skabe lovgivningsmæssigt rum for  

 utraditionelle løsninger.
I beslutningsforslag nr.
B 3 om at sikre  

 bedre bolig- og behandlingsmæssige forhold for udstødte og  

 marginaliserede grupper i Danmark er der stillet forslag om nedsættelse  

 af en følgegruppe.
Frikommuneforsøg på boligområdet Regeringens indsats for at fremskaffe boliger til  

 særligt udsatte befolkningsgrupper, det såkaldte »Skæve  

 huse til skæve eksistenser«, har ikke haft den forventede  

 søgning.
Forslagsstillerne mener, at en del af årsagerne har rod  

 i, at gældende lovgivning og bestemmelser giver kommunerne  

 vanskeligheder med at fremskaffe/etablere egnede alternative boliger og med  

 at iværksætte forsøgsbyggeri.
 I By- og Boligministeriets vejledning om tilskud til  

 forsøg med boliger til særligt udsatte befolkningsgrupper er  

 nævnt følgende eksempler på anderledes  

 boligtyper:
Opgangsfællesskaber Sommerhuslignende boliger Kolonihavehuse Skurvogne Husbåde Boliger etableret ved selv- og medbygprojekter.
 Man kan diskutere, om eksemplerne er gode og anvendelige,  

 men de er udtryk for nogle ideer til etablering af anderledes boligtyper til  

 en befolkningsgruppe, der uanset sociale støttetilbud har vanskeligt  

 ved at finde sig til rette i det eksisterende byggeri.
Indsatsen på boligområdet kræver  

 frigørelse fra snærende bestemmelser i bl.a. planlovgivningen,  

 bygningsreglementer, miljøbestemmelser, lejelov og lov om almene  

 boliger.
Listen over bestemmelser er ikke fuldstændig.
Der er behov for  

 et tværministerielt/kommunalt samarbejde for at afklare, om barriererne  

 findes.
 Forslagsstillerne vil pege på, at det særligt  

 bør undersøges, hvordan de forskellige tilbud kan etableres som  

 boligtilbud i henhold til lovgivningen om almene boliger, idet det har vist  

 sig, at det er billigere for lejerne   de hjemløse   at bo i  

 særlige boligtilbud oprettet efter den almene boliglovgivning end i  

 særlige boligtilbud oprettet med tilskud efter »Skæve huse til  

 skæve eksistenser«.
Frikommuneforsøg på virksomhedsområdet En væsentlig del af udstødningsproblematikken  

 er tilknytningen til arbejdsmarkedet, hvorfor regeringen da også er  

 særlig opmærksom på virksomheders sociale ansvar,  

 arbejdspladsfastholdelse m.m.
Udsatte og marginaliserede befolkningsgrupper  

 har meget dårlige   for ikke at sige ingen   muligheder for at komme  

 ind på arbejdsmarkedet på normale vilkår.
De er henvist til  

 aktiveringsprogrammer, hvor de kan være beskæftiget i en  

 tidsafgrænset periode.
Mange kommuner har oprettet virksomhedslignende  

 aktivitetstilbud, f.eks. i form af genbrugscentre, naturpleje, cafeer, mindre  

 værksteder eller gartnerier.
Listen er ikke udtømmende.  

 Fælles for disse aktiveringstilbud er, at de søger at drive  

 aktivitetsstedet så tæt på almindelig virksomhedsdrift som  

 muligt, det vil sige, at aktivitetsstedet fremstiller et produkt, som kan  

 sælges og dermed har en nytteværdi i samfundet.
En ikke  

 uvæsentlig del af de aktiverede i disse tilbud får oplevelsen af  

 at være betydningsfulde gennem, at virksomheden er betydningsfuld, og  

 de vil følgelig gerne ansættes varigt i virksomheden og ikke kun  

 være der i aktiveringsperioden.
 Yderligere begrænses denne form for virksomhed af  

 regler om konkurrenceforvridende virksomhed, så disse virksomheder har  

 ikke en reel mulighed for at tilrettelægge en egentlig  produktion.
 Regelsættet om beskyttede virksomheder bør  

 udvides, så det ikke kun omfatter pensionister, men også  

 virksomheder for udsatte og marginaliserede grupper.
Skriftlig fremsættelse Villy Søvndal Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om  

 frikommuneforsøg med etablering af boligtilbud og virksomheder for  

 særligt udsatte befolkningsgrupper.
(Beslutningsforslag nr.
B 28).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
