 Ved rundskrivelse af 20/7 1983 meddelte direktoratet, at  

 arbejdsløshedskasser, der benytter EDB ved beregning og udbetaling af  

 dagpenge, efterløn og feriedagpenge skal foretage udbetaling til medlemmerne  

 via PBC til modtagerens konto i et pengeinstitut.
 Det bemærkes, at denne udbetalingsform skal anvendes for de udbetalinger,  

 der finder sted efter den 1/10 1983. Det vil for månedskasserne sige  

 udbetalingsperioden uge 38 - 42. For de øvrige kasser drejer det sig om den  

 første udbetalingsperiode, der indeholder uge 40.
 Denne udbetalingsform betyder, at følgende forholdsregler skal iagttages:
1. Kassen eller et pengeinstitut, som kassen  

 skriftligt bemyndiger hertil, kan trække det af kassen beregnede forskud på  

 direktoratets konto i Nationalbanken.
Direktoratet anbefaler, at kassen  

 udsteder en sådan bemyndigelse til et pengeinstitut.
 Senest 1/9 1983 skal kassen oplyse direktoratet om, hvem der har  

 bemyndigelse til at trække på direktoratets konto i Nationalbanken, hvilket  

 kan ske ved at kassen sender kopi af bemyndigelsen.
 2. Forskud kan først trækkes i Nationalbanken, efter  

 at kassen har foretaget beregning af dagpenge m.v., og må tidligst trækkes 2  

 dage før dispositionsdagen for medlemmet.
Der vil alene kunne trækkes beløb svarende til bruttobeløbet -  

 kildeskattetræk.
Det vil sige, at beløb, som kassen tilbageholder i  

 nettobeløbet (for eksempel beløb til kontigent eller til socialforvaltningen)  

 er indeholdt i forskuddet.
 3. Til brug for kassens samarbejde med PBC skal der  

 oprettes en aftale.
 Henvendelse herom skal ske til kassens pengeinstitut.
 Senest 1/9 1983 skal aftalen/aftalerne være indgået, og kopi af  

 aftalen/aftalerne være indsendt til direktoratet.
 Såfremt kassen benytter hver sin konto for henholdsvis dagpenge, efterløn  

 og feriedagpenge, skal der indgås en selvstændig aftale for hver konto.
 Et eksempel på en udfyldt aftale og 3 originale aftaler (blanketsæt)  

 vedlægges.
 4. Der kan ifølge PBC's brugervejledning afleveres  

 overførselsmateriale fra kassen til PBC ved teletransmission, magnetbånd og  

 disketter.
 Kassen skal hurtigst muligt sikre sig, at kassen kan kommunikere teknisk  

 med PBC og senest 15/9 1983 skal testarbejdet være afsluttet og direktoratet  

 have modtaget underretning herom fra kassen.
 Såfremt der ønskes yderligere eksemplarer af brugervejledningen kan  

 henvendelse ske til PBC - Tekniske Service - telefon: (01) 22 01 11 (lokal  

 245).
 5. Kassen skal indhente medlemmernes kontonummer i  

 bank, sparekasse eller hos postgiro.
 Direktoratet kan anbefale, at kassen tilråder medlemmerne at rette  

 henvendelse til deres pengeinstitut for at sikre, at medlemmerne giver  

 korrekte oplysninger om: Pengeinstituttets navn og adresse  

 Registreringsnummer Kontonummer.
 Såfremt medlemmerne anvender postgiro, er registreringsnummeret altid  

 1199.
 Direktoratet skal snarest vende tilbage til, hvorledes kontakten mellem  

 Nationalbanken og kasserne eller deres pengeinstitut vedrørende forskudstræk  

 skal etableres, ligesom man snarest vil give meddelelse om overførsel af  

 kildeskat.
 Man skal anmode om, at kasserne ved skriftlige henvendelser til  

 direktoratet om spørgsmål i forbindelse med udbetaling af dagpenge m.v. via  

 PBC henviser til j.nr. 83-312-231.
 Telefoniske forespørgsler bedes rettet til telefon 10 60 11 overassistent  

 Tove Bartels (lokal 333) eller fuldmægtig Poul Henrik Glasius (lokal 323).
 P.D.V.
Else Lambæk kontorchef /Tove Bartels o.ass.
