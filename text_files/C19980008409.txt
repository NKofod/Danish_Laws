1. Indledning Ved lov nr. 131 af 25. februar 1998 blev der gennemført en række ændringer  

 i skattekontrolloven og skattestyrelsesloven vedrørende koncerninterne  

 transaktioner på tværs af landegrænserne.
Reglernes formål er at øge  

 skattemyndighedernes mulighed for at sikre korrekt prisfastsættelse og dermed  

 korrekt opgørelse af den skattepligtige indkomst ved koncerninterne  

 transaktioner på tværs af landegrænserne (transfer pricing).
 Skattepligtige, der er interesseforbundne med selskaber, personer m.v i  

 udlandet, skal fremover i selvangivelsen afgive oplysninger om art og omfang  

 af de handelsmæssige eller økonomiske transaktioner med disse (kontrollerede  

 transaktioner).
Endvidere skal der ved kontrollerede transaktioner udarbejdes  

 dokumentation for, hvorledes priser og vilkår er fastsat.
Den skriftlige  

 dokumentation skal være af en sådan art, at den kan danne grundlag for en  

 vurdering af, om priser og vilkår er fastsat i overensstemmelse med hvad der  

 kunne være opnået, hvis transaktionerne var afsluttet mellem uafhængige  

 parter.
Minimum er, at virksomheden redegør for, hvorledes priser og vilkår  

 for kontrollerede transaktioner rent faktisk er fastsat.
Fristen for skattemyndighedernes korrektioner vedrørende de kontrollerede  

 transaktioner er ved de nye regler forlænget med to år.
Samtidig er  

 tidsbegrænsningen for de skattepligtiges mulighed for en genoptagelse af  

 skatteansættelsen som følge af en udenlandsk skattemyndigheds transfer  

 pricing regulering ophævet.
I det følgende vil de nye regler blive gennemgået.
Gennemgangen består  

 hovedsageligt af et sammendrag af bemærkningerne til lovforslaget, indholdet  

 af spørgsmål stillet til Skatteudvalget under folketingsbehandlingen samt  

 svarene på disse spørgsmål.
 Gennemgangen vil have følgende udformning:
1. Indledning 2. Hjemmelen til transfer pricing reguleringer 3. Reglernes anvendelsesområde 3.1. Skattepligtige omfattet af reglerne 3.1.1. Eksempler - Skattepligtige omfattet af reglerne 3.2. De omfattede transaktioner 4. Reglernes indhold 4.1. Selvangivelsespligten 4.2. Dokumentationsforpligtelsen 4.3. OECD's retningslinier 4.3.1. Armslængde princippet 4.3.2. Metoder til vurdering af fastsættelsen af pris og vilkår 4.4. Sanktioner 5. Fristforlængelser 5.1. Genoptagelsesanmodning 5.2. Korrektionsfrist 6. Fremgangsmåden ved transfer pricing forhøjelser i  

 udlandet 7. Ikrafttræden 8. Ændring af gældende cirkulære 2. Hjemmelen til transfer pricing reguleringer Hjemmelen eller grundlaget for foretagelsen af transfer pricing  

 reguleringer er ikke blevet ændret ved vedtagelsen af lov nr. 131 af 25.  

 februar 1998.
Af de almindelige skatteretlige principper følger, at ethvert  

 skattesubjekt kun skal beskattes af sine egne indtægter, men skal beskattes  

 af alle sine skattepligtige indtægter.
Såfremt der foretages transaktioner  

 mellem to skattesubjekter, der ikke er sket på armslængde vilkår, dvs.  

 svarende til de vilkår, der ville være blevet aftalt mellem uafhængige  

 parter, vil der være mulighed for korrektion, hvis der er sket en  

 »skjult« overførsel af en indtægt fra et skattesubjekt til et  

 andet.
Korrektionen forudsætter imidlertid, at de to skattesubjekter er  

 interesseforbundne.
I selskabsskattelovens § 12 findes en bestemmelse for så vidt angår  

 korrektion i anledning af et dansk selskabs eller en dansk filials  

 transaktioner med en udenlandsk kontrollerende virksomhed.
Denne bestemmelse  

 blev indført med virkning fra og med skatteåret 1962/63 samtidig med  

 gennemførslen af selskabsskatteloven.
Af bemærkningerne til bestemmelsen  

 fremgår, at det ikke var sigtet at ændre ved de allerede gældende principper,  

 men alene at give en specifik hjemmel for korrektion af kontrollerede danske  

 selskabers eller filialers skattepligtige indkomst.
Denne hjemmel eksisterer  

 fortsat, men har imidlertid i praksis vist sig at være utilstrækkelig som  

 grundlag for korrektion, idet man ofte mangler den nødvendige dokumentation.
Selskabsskattelovens § 12 omfatter ikke direkte den omvendte situation, at  

 et dansk selskab har en kontrollerende indflydelse på et udenlandsk selskab  

 eller en filial beliggende i udlandet.
Da bestemmelsen imidlertid er udtryk  

 for de almindelige skatteretlige principper, kan der ske korrektion af et  

 dansk kontrollerende selskab efter tilsvarende retningslinier.
3. Reglernes anvendelsesområde 3.1. Skattepligtige omfattet af reglerne Kravet om afgivelsen af oplysninger i selvangivelsen om samtlige  

 kontrollerede transaktioner omfatter skattepligtige, der kontrolleres af  

 udenlandske fysiske eller juridiske personer, eller kontrollerer udenlandske  

 juridiske personer, eller er koncernforbundet med en udenlandsk juridisk  

 person, eller har et fast driftssted i udlandet eller er en udenlandsk fysisk  

 eller juridisk person med et fast driftssted i Danmark.
De skattepligtige,  

 der kan være omfattet er fysiske personer, selskaber, fonde, dødsboer, faste  

 driftssteder m.v.
 Ved et fast driftssted forstås et fast forretningssted, hvor et  

 foretagendes virksomhed udøves helt eller delvis i den hensigt at opnå  

 fortjeneste, jf. kildeskattelovens § 2, stk. 1, d), samt selskabsskattelovens  

 § 2, stk. 1, a), og cirkulære om opkrævning af indkomst- og formueskat efter  

 kildeskatteloven, cirkulære nr. 135 af 4. november 1988, pkt. 12, samt  

 cirkulære om indkomstbeskatning af aktieselskaber m.v. (selskabsskatteloven),  

 cirkulære nr. 136 af 7. november 1988, pkt. 15. Der henvises i de to  

 cirkulærer - med hensyn til afgrænsningen af begrebet fast driftssted - til  

 artikel 5 i OECD's model til dobbeltbeskatningsoverenskomster.
 Det er en betingelse, at den skattepligtige enten kontrolleres af  

 udenlandske fysiske eller juridiske personer eller kontrollerer udenlandske  

 juridiske personer (eller er koncernforbundet med en udenlandsk juridisk  

 person eller har et fast driftssted eller er et fast driftssted). Ved kontrol  

 forstås ejerskab eller rådighed over stemmerettigheder som nævnt i  

 selskabsskattelovens § 32, stk. 1, 2.-3. pkt. og ligningslovens § 16 H, stk.  

 1, 2.-4. pkt.
Ifølge selskabsskattelovens § 32, stk. 1, 2.-3. pkt. anses et moderselskab  

 for at kontrollere et datterselskab, hvis det direkte eller indirekte ejer  

 mere end 50 pct. af aktiekapitalen i datterselskabet eller direkte eller  

 indirekte råder over mere end 50 pct. af stemmerne i datterselskabet.
Ved  

 bedømmelsen af, om moderselskabet anses for at kontrollere datterselskabet,  

 medregnes aktier og stemmerettigheder, som indehaves af koncernforbundne  

 selskaber (herunder søsterselskaber), jf. kursgevinstlovens § 4, stk. 2, af  

 personlige aktionærer og deres nærtstående, jf. ligningslovens § 16 H, stk.  

 1, eller af en fond eller trust stiftet af moderselskabet selv eller af de  

 nævnte koncernforbundne selskaber, nærtstående m.v. eller af fonde eller  

 truster stiftet af disse.
Som nærtstående anses efter ligningslovens § 16 H,  

 stk. 1, den skattepligtiges ægtefælle, forældre og bedsteforældre samt børn  

 og børnebørn og disses ægtefæller eller dødsboer efter de nævnte personer.  

 Stedbarns- og adoptivforhold sidestilles med ægte slægtskabsforhold.
Ligningslovens § 16 H, stk. 1, 2.-4. pkt. omfatter skattepligtige, der  

 alene eller i fællesskab med nærtstående eller i fællesskab med en fond eller  

 trust stiftet af den skattepligtige eller dennes nærtstående eller fonde  

 eller truster stiftet af disse kontrollerer et selskab eller en forening m.v.  

 Den skattepligtige anses for at kontrollere et selskab, hvis vedkommende  

 direkte eller indirekte eller i fællesskab med nærtstående ejer mere end 50  

 pct. af aktiekapitalen i selskabet eller råder over mere end 50 pct. af  

 stemmerne i selskabet.
Som nærtstående anses den skattepligtiges ægtefælle,  

 forældre og bedsteforældre samt børn og børnebørn og disses ægtefæller eller  

 dødsboer efter de nævnte personer.
 Med indirekte er angivet, at aktieandele og stemmerettigheder ejet gennem  

 danske eller udenlandske selskaber m.v. også indgår ved vurderingen af, om  

 der er tale om kontrol i relation til § 3 B.
Reglerne i skattekontrollovens § 3 B omfatter endvidere skattepligtige,  

 der er koncernforbundet med en udenlandsk juridisk person.
Ved  

 koncernforbundne juridiske personer forstås juridiske personer, der  

 kontrolleres af samme kreds af aktionærer, jf. tilsvarende principperne i  

 kursgevinstlovens § 4, stk. 2.
 En fysisk eller juridisk person anses for udenlandsk, hvis personen er  

 hjemmehørende i en fremmed stat, Færøerne eller Grønland, herunder efter  

 bestemmelserne i en dobbeltbeskatningsoverenskomst.
Et udenlandsk selskab, der indgår i en dansk sambeskatning, er omfattet af  

 reglerne.
Det udenlandske sambeskattede selskab er omfattet af  

 skattekontrollovens § 3 B for så vidt angår kontrollerede transaktioner med  

 andre udenlandske fysiske eller juridiske personer m.v.
For så vidt angår  

 udenlandske sambeskattede selskabers kontrollerede transaktioner med andre  

 skattepligtige, påhviler selvangivelsespligten og dokumentationsforpligtelsen  

 disse.
 Danske selskaber m.v., der har lignende transaktioner med andre danske  

 selskaber m.v., dvs. transaktioner i en »ren« dansk koncern er ikke  

 omfattet af skattekontrollovens § 3 B.
 Reglerne finder ikke anvendelse for udenlandske forsikringsvirksomheder,  

 der driver forsikringsvirksomhed her i landet, og som opgør den  

 skattepligtige indkomst her i landet efter selskabsskattelovens § 12, stk. 3.
 Sådanne forsikringsvirksomheder opgør deres skattepligtige indkomst her i  

 landet efter særlige regler, der er uafhængige af de interne transaktioner.  

 Forsikringsvirksomhedernes skattepligtige indkomst her i landet er den del af  

 selskabets samlede indkomst, opgjort efter skattelovgivningens almindelige  

 regler, som efter forholdet mellem dets brutto-præmieindtægt her i landet og  

 dets samlede brutto-præmieindtægt falder på brutto-præmieindtægten her i  

 landet.
3.1.1. Eksempler - Skattepligtige omfattet af reglerne De følgende eksempler - kontrol på baggrund af ejerandel samt på baggrund  

 af stemmer - svarer til eksemplerne vedrørende selskabsskattelovens § 32 i  

 cirkulære om international beskatning, cirkulære nr. 82 af 29. maj 1997,  

 afsnit 7.
Kontrol på baggrund af ejerandel Der foreligger kontrol med et udenlandsk datterselskab (D1) på baggrund af  

 det danske moderselskabs (M) ejerandel, hvis M alene eller i fællesskab med  

 et andet datterselskab (D2) ejer mere end 50 pct. af aktiekapitalen i D1.
Der skal alene tages hensyn til den del af datterselskabets aktier, som  

 det ikke selv besidder.
Det vil sige, at der skal ses bort fra  

 datterselskabets egne aktier.
 Hvis ikke M ejer hele aktiekapitalen i D2, er det kun den forholdsmæssige  

 del af D2's aktier i D1, der svarer til M's ejerandel af D2, der skal  

 medregnes.
 Det vil sige, at hvis M ejer 80 pct. af aktiekapitalen i D2, og D2 ejer 80  

 pct. af aktiekapitalen i D1, så vil M blive anset for at have kontrol med D1  

 på baggrund af 64 pct. (80 pct. af 80 pct.) af aktiekapitalen i D1.
Hvis M ejer 70 pct. af aktiekapitalen i D2, og D2 ejer 70 pct. af  

 aktiekapitalen i D1, så vil M ikke blive anset for at have kontrol med D1 på  

 baggrund af ejerandel, idet 70 pct. af 70 pct. udgør 49 pct.
I denne  

 situation vil der derimod kunne være kontrol på baggrund af stemmeretter, jf.  

 nedenfor.
 Hvis moderselskabet både direkte og indirekte ejer aktier i D1, skal begge  

 aktieposter medregnes.
 Eksempel: M ejer 25 pct. af aktiekapitalen i D1, og 60 pct. af  

 aktiekapitalen i D2, der igen ejer 50 pct. af aktiekapitalen i D1, hvilket  

 kan illustreres som følger:
 M vil i denne situation blive anset for at have kontrol med D1, på  

 baggrund af 55 pct. ejerskab (25 pct. + 60 pct. af 50 pct.).
 Kontrol på baggrund af stemmer.
 Kontrol på baggrund af stemmeretter foreligger i tilfælde, hvor M enten  

 alene, gennem kontrollerede selskaber eller sammen med andre kontrollerede  

 selskaber råder over mere end 50 pct. af stemmerne i D1.
 I tilfælde, hvor M besidder stemmeretterne i D1 indirekte, det vil sige  

 tilfælde, hvor der mellem M og D1 er indskudt et yderligere datterselskab D2,  

 er det afgørende om M kontrollerer D2, og derved kan bestemme, hvordan D2  

 anvender sine stemmeretter i D1. D.v.s. i tilfælde, hvor M råder over mere  

 end 50 pct. af stemmerne i D2, så medregnes alle D2's stemmeretter ved  

 bedømmelsen af, om M kontrollerer D1.
 I tilfælde hvor M råder over 70 pct. af stemmerne i D2, og D2 råder over  

 70 pct. af stemmerne i D1, så vil M derfor blive anset for at opfylde  

 kontrolbetingelsen på baggrund af stemmeretter i forhold til D1.
 Hvis M både direkte og indirekte besidder stemmeretter i D1, så skal begge  

 poster medregnes.
 Eksempel: M besidder 25 pct. af stemmeretterne i D1, og 50 pct. af  

 stemmeretterne i D2, der igen besidder 50 pct. af stemmeretterne i D1,  

 hvilket kan illustreres som følger:
I denne situation besidder M ikke mere end 50 pct. af stemmeretterne i D2,  

 og M kontrollerer derfor ikke D2 på baggrund af stemmeretter.
Derfor skal de  

 stemmeretter, som D2 besidder i D1 ikke medregnes ved vurderingen af, om M  

 kontrollerer D1 på baggrund af stemmer.
Det vil sige, at M anses for direkte  

 eller indirekte at besidde 25 pct. af stemmeretterne i D1.
Hvis eksemplet ændres, således at M besidder 51 pct. af stemmeretterne i  

 D2, så anses M for at kontrollere D2 på baggrund af stemmeretter.
Dette  

 medfører, at D2's besiddelse af stemmeretter i D1 skal medregnes ved  

 opgørelsen af, om M direkte eller indirekte besidder mere end 50 pct. af  

 stemmerne i D1. Dette medfører, at M anses for direkte eller indirekte at  

 besidde 75 pct. (25 pct. + 50 pct.) af stemmeretterne i D1.
Der skal tages hensyn til alle eventuelle begrænsninger i andre  

 aktionærers adgang til at anvende stemmeretterne.
Hvis der f.eks. er indgået  

 en aktionæroverenskomst, der begrænser visse aktionærers muligheder for at  

 udnytte deres stemmeretter, eller hvis stemmeretten knyttet til visse aktier  

 er suspenderet, skal dette indgå i vurderingen af, om M råder over mere end  

 50 pct. af stemmerne i D1. Hvis eksempelvis M i henhold til stemmeværdien jf.  

 D1's vedtægter kun råder over 45 pct. af stemmerne og en eller flere af de  

 øvrige aktionærer i D1 helt eller delvist via en aktionæroverenskomst har  

 afstået fra at gøre deres stemmeretter gældende, så kan M blive anset for at  

 have kontrol med D1. Det er således andelen af aktive stemmeretter, der er  

 afgørende.
Koncernforbundne selskaber Såfremt et dansk eller udenlandsk moderselskab har to helejede  

 datterselskaber (ejerandelen er 100 pct.) i henholdsvis Danmark (D1) og  

 England (D2) vil de to datterselskaber være koncernforbundet, hvorfor  

 transaktioner mellem de to datterselskaber vil være omfattet af de nye  

 regler.
 <---> kontrollerede transaktioner.
 D1 vil være ansvarlig for selvangivelsespligten og  

 dokumentationsforpligtelsen.
 I det følgende eksempel er der taget udgangspunkt i et eksempel fra  

 cirkulære til kursgevinstloven, cirkulære nr. 134 af 29. juli 1992, pkt.  

 60-61 (gentaget i bemærkningerne til den ny kursgevinstlov).
Råder en person X over 51 pct. af stemmerne i et dansk selskab (D1), og  

 råder X's ægtefælle Y over 51 pct. af stemmerne i et i Tyskland hjemmehørende  

 selskab (D2), er selskaberne D1 og D2 koncernforbundne.
Transaktioner mellem  

 D1 og D2 vil være omfattet af de nye regler.
D1 vil være ansvarlig for  

 selvangivelsespligten og dokumentationsforpligtelsen.
<---> kontrollerede transaktioner 3.2. De omfattede transaktioner De i bestemmelsen omhandlede kontrollerede transaktioner omfatter alle  

 forbindelser mellem parterne.
Til eksempel kan nævnes levering af  

 tjenesteydelser, overførsel af aktiver, immaterielle aktiver, der stilles til  

 rådighed, finansielle mellemværender m.v.
 For så vidt angår transaktioner mellem et fast driftssted i Danmark og et  

 hovedkontor i udlandet, eller et fast driftssted i udlandet og et dansk  

 hovedkontor, vil alene de transaktioner, som efter reglerne om opgørelsen af  

 et fast driftssteds indkomst skal ske på armslængde vilkår, jf. artikel 7,  

 stk. 2, i OECD's model til dobbeltbeskatningsoverenskomster, være omfattet af  

 de foreslåede regler.
4. Reglernes indhold 4.1. Selvangivelsespligten Selvangivelsespligten påhviler den skattepligtige, der har gennemført de  

 kontrollerede transaktioner.
Oplysningerne om art og omfang af de kontrollerede transaktioner skal  

 afgives i tilknytning til selvangivelsen.
Der skal oplyses om der er sket  

 samhandel med koncernforbundne selskaber, transaktionernes art (varer,  

 tjenesteydelser, finansiering m.v.) og størrelsen af hver art af  

 transaktioner.
Der er alene tale om summariske oplysninger.
Den konkrete  

 udformning af felterne til selvangivelsen bestemmes af skatteministeren efter  

 indstilling fra Ligningsrådet, jf. skattekontrollovens § 1, stk. 2.
 Oplysningerne vil være en hjælp for skattemyndighederne til at udvælge de  

 virksomheder, der ønskes gjort til genstand for en nærmere undersøgelse.
4.2. Dokumentationsforpligtelsen Ifølge stk. 4 i skattekontrollovens § 3 B skal de skattepligtige udfærdige  

 og opbevare skriftlig dokumentation for, hvorledes priser og vilkår er  

 fastsat for kontrollerede transaktioner.
Den skriftlige dokumentation kan  

 udfærdiges på papir eller elektronisk.
Den skriftlige dokumentation skal være  

 af en sådan art, at den kan danne grundlag for en vurdering af, om priser og  

 vilkår er fastsat i overensstemmelse med hvad der kunne være opnået, hvis  

 transaktionerne var afsluttet mellem uafhængige parter (armslængde vilkår).  

 Skattemyndighedernes vurdering af priser og vilkår skal være i  

 overensstemmelse med OECD's retningslinier for transfer pricing (Transfer  

 Pricing Guidelines for Multinational Enterprises and Tax Administrations).
 Dokumentationsforpligtelsen påhviler den skattepligtige, der har  

 gennemført de kontrollerede transaktioner.
Det er ikke i bestemmelsen nøjagtigt angivet hvilken dokumentation, der  

 skal udfærdiges af den enkelte skattepligtige.
Dette er ikke muligt på grund  

 af de store forskelle i virksomhedernes struktur og aktiviteter.
Endvidere er  

 de skattepligtige som udgangspunkt selv bedst i stand til at vurdere, hvilken  

 dokumentation, der bedst viser at priser og vilkår er fastsat på armslængde  

 vilkår.
Transaktioner med koncernintern overdragelse af immaterielle aktiver,  

 royalty betalinger eller management fees til servicecentre beliggende i  

 lavskattezoner eller lignende, hvor potentialet for skatteplanlægning må  

 anses for at være stort, bør imidlertid medføre andre overvejelser om  

 dokumentation end standardsalg af varer som led i den almindelige samhandel.
Virksomhederne har ofte i deres interne forretningsgange beskrevet  

 retningslinier for intern prisfastsættelse for koncerninterne transaktioner.  

 Hvis prisfastsættelsen af koncerninterne transaktioner samlet set pr.  

 juridisk enhed følger virksomhedens generelle retningslinier, vil der ikke  

 være behov for en beskrivelse af prisfastsættelsen på transaktionsniveau.
I  

 modsætning hertil bør væsentlige og usædvanlige transaktioner dog særskilt  

 dokumenteres.
De skattepligtige skal som minimum redegøre for, hvorledes priser og  

 vilkår for kontrollerede transaktioner rent faktisk er fastsat.
Er pris og  

 vilkår eksempelvis fastsat med udgangspunkt i tilsvarende priser og vilkår  

 ved salg til uafhængige parter skal dette angives og eventuelle afvigelser  

 herfra skal begrundes.
Såfremt den skattepligtige ikke har tilsvarende salg  

 til uafhængige parter, hvor der ikke eksisterer sammenlignelige varer eller  

 salg, eller videresalg til en uafhængig part, hvorfor ingen af de  

 traditionelle transaktionsbaserede metoder kan anvendes, kan en alternativ  

 løsning være at se på koncernens nettoresultat af transaktionen.  

 Nettoresultatet fordeles indenfor koncernen efter de udførte funktioner,  

 påtagne risici og anvendte ressourcer.
Den skattepligtiges andel i koncernens  

 fortjeneste på den omhandlede vare skal med andre ord modsvare de funktioner  

 m.v. den skattepligtige har udført vedrørende den omhandlede vare.
De ovenfor nævnte eksempler svarer til OECD's retningsliniers fri  

 markedspris-metode og avancefordelingsmetoden.
Ifølge OECD's retningslinier  

 bør avancefordelingsmetoden kun anvendes som »en sidste udvej«,  

 hvorfor den først bør anvendes i tilfælde som her, hvor der ikke er mulighed  

 for at anvende en af de traditionelle transaktionsbaserede metoder.  

 Beregningen af de interne afregningspriser vil formentlig allerede i dag ikke  

 afvige nævneværdigt fra de angivne retningslinier.
I fremtiden skal  

 beregningen således blot nedskrives.
Det er ikke nødvendigt for  

 virksomhederne at udarbejde en større analyse eller købe sig adgang til  

 databaser med sammenlignelige data.
Virksomhederne bør selv være i stand til  

 at udforme den tilstrækkelige dokumentation.
Såfremt der er udarbejdet  

 dokumentation for en koncerns prisfastsættelse til brug for  

 skattemyndighederne i andre lande, vil denne dokumentation - såfremt den  

 omfatter de kontrollerede transaktioner og såfremt den kan danne grundlag for  

 en vurdering af, om priser og vilkår er fastsat i overensstemmelse med  

 armslængde princippet - kunne anvendes i Danmark.
Det kan imidlertid  

 eventuelt være nødvendigt at afgive supplerende oplysninger.
 Såfremt der er udarbejdet dokumentation til brug for skattemyndighederne i  

 andre lande, der kan anvendes i Danmark, kan denne dokumentation afgives til  

 brug for de danske skattemyndigheder på dansk, engelsk, norsk eller svensk.  

 Tilsvarende kan de skattepligtige vælge at udarbejde dokumentationen til de  

 danske skattemyndigheder på dansk, engelsk, norsk eller svensk, idet denne  

 herved senere vil kunne anvendes til brug for skattemyndighederne i andre  

 lande.
Det forudsættes, at de skattepligtige skal oplyse om prisfastsættelsen er  

 sket efter aftale med et andet lands skattemyndigheder, herunder på basis af  

 en forhåndsprisgodkendelse.
Endvidere vil det i almindelighed blandt andet  

 være hensigtsmæssigt at give oplysninger om: 1) De virksomheder, der er  

 inddraget i de kontrollerede transaktioner, 2) arten af de pågældende  

 transaktioner, 3) de funktioner, der udføres af de enkelte virksomheder ( som  

 f. eks. fabrikation, reklame, distribution, indkøb osv.) og om 4) den  

 skattepligtige eller forbundne virksomheder har sammenlignelige transaktioner  

 med uafhængige virksomheder (ikke kontrollerede transaktioner).
Hvis oplysninger om ovennævnte forhold ikke giver tilstrækkeligt grundlag  

 for at vurdere den interne prisfastsættelse, vil det være nødvendigt at give  

 supplerende oplysninger.
Der kan f. eks. være tale om finansielle  

 oplysninger, om oplysninger om ændringer i handelsbetingelser eller  

 genforhandling af gældende aftaler, om oplysninger om den udenlandske  

 virksomheds transaktioner med andre forbundne virksomheder, en liste over  

 sammenlignelige virksomheder, der har lignende transaktioner m. m.
Endvidere kan det være nyttigt at give oplysninger om prisfastsættelser  

 (herunder kalkulationer), forretningsstrategier og særlige forhold, herunder  

 om transaktionen er en del af en større aftale.
Ved skattemyndighedernes  

 vurdering af pris- og vilkårsfastsættelsen skal de samlede forhold tages i  

 betragtning af skattemyndighederne, så som markedsforhold, valutaforhold,  

 sæson, ledig produktionskapacitet, udbygning af markeder osv. i  

 overensstemmelse med OECD's retningslinier.
I de fleste tilfælde vil det være hensigtsmæssigt at give oplysning om den  

 eller de metoder, der finder anvendelse i forbindelse med armslængde  

 princippet.
Der vil normalt være tale om at anvende en af de traditionelle  

 transaktionsbestemte metoder (den fri markedspris-metode,  

 videresalgsprismetoden og kostpris plus avance metoden), men andre metoder  

 kan også finde anvendelse.
Det er som udgangspunkt de enkelte virksomheders  

 egen vurdering, hvilken metode der er mest hensigtsmæssig i lyset af denne  

 virksomheds aktiviteter og forhold i øvrigt.
Skattemyndighederne bør kun kræve de nødvendige oplysninger og skal  

 endvidere sikre, at virksomhederne ikke risikerer forretningshemmeligheder  

 offentliggjort i forbindelse med deres opfyldelse af dokumentationspligten.
I  

 Danmark er virksomhederne beskyttet af de almindelige forvaltningsretlige  

 regler om tavshedspligt samt af skattestyrelseslovens § 37. Det er  

 hensigtsmæssigt at skattemyndighederne og den skattepligtige samarbejder med  

 henblik på at finde de vilkår for en kontrolleret transaktion, der er i  

 overensstemmelse med armslængde princippet.
De skattepligtige skal udfærdige og opbevare skriftlig dokumentation for,  

 hvorledes priser og vilkår er fastsat for kontrollerede transaktioner.
Denne  

 opbevaringspligt gælder for fem år fra udløbet af det pågældende regnskabsår.  

 Dette svarer til den i bogføringsloven gældende opbevaringspligt.
 Skattemyndighederne modtager oplysninger om den skattepligtiges  

 kontrollerede transaktioner på selvangivelsestidspunktet, jf. § 3 B, stk. 1.  

 I den almindelige selvangivelsespligt er indeholdt en pligt til efter  

 anmodning at redegøre for grundlaget for de selvangivne oplysninger, således  

 at skattemyndighederne får mulighed for at bedømme kvaliteten af de  

 selvangivne oplysninger.
 Endvidere er der i § 3 B, stk. 4, indeholdt en adgang for  

 skattemyndighederne til at begære den skriftlige dokumentation for, hvorledes  

 priser og vilkår er fastsat for kontrollerede transaktioner, forelagt.  

 Skattemyndighederne bør i god tid forinden varslingsfristens udløb, jf.  

 skattestyrelseslovens § 35, stk. 1, 4. pkt., have anmodet de skattepligtige  

 om, at få den nødvendige dokumentation.
 Skattekontrollovens § 6 om indhentelse af oplysninger fra den  

 skattepligtige finder endvidere anvendelse.
4.3. OECD's retningslinier OECD's retningslinier indeholder i øjeblikket otte kapitler:
I.
Armslængde princippet II.
Traditionelle transaktionsbaserede metoder III.
Andre metoder (avancebaserede metoder) IV.
Administrative forhold V.
Dokumentation VI.
Immaterielle aktiver VII.
Koncerninterne tjenesteydelser VIII.
Omkostningsfordelingsaftaler Det er intentionen løbende i takt med udviklingen og i takt med at  

 OECD-landene bliver enige, at opdatere disse retningslinier.
Endvidere vil  

 der blive tilføjet kapitler om andre aspekter af transfer pricing  

 problemstillingen.
4.3.1. Armslængde princippet OECD's grundlæggende definition af armslængde princippet findes i OECD's  

 modeloverenskomsts artikel 9 om forbundne foretagender.
Såfremt der imellem  

 to associerede foretagender er aftalt eller fastsat vilkår vedrørende deres  

 kommercielle eller finansielle forbindelser, som afviger fra de vilkår, som  

 ville være blevet aftalt mellem uafhængige foretagender, kan enhver  

 fortjeneste, som, hvis disse vilkår ikke havde foreligget, ville være  

 tilfaldet et af disse foretagender, medregnes til dette foretagendes  

 fortjeneste og beskattes i overensstemmelse hermed.
Ved anvendelsen af armslængde princippet skal der foretages en  

 sammenligning mellem vilkårene mellem interesseforbundne parter og  

 ikke-interesseforbundne parter.
Dette forudsætter, at der eksisterer et  

 sammenligningsgrundlag i en eller anden tilgængelig form, dvs. at  

 sammenligningsgrundlaget er identisk eller at der kan korrigeres for  

 eventuelle forskelle.
Den sammenlignelighedstest, der skal foretages, er  

 udførligt beskrevet i retningslinierne.
Sammenlignelighedstesten indeholder  

 følgende elementer: Sammenligning af de udvekslede varer og tjenesteydelser,  

 funktionsanalyse, sammenligning af kontraktsvilkårene, sammenligning af de  

 økonomiske omstændigheder i form af markedsvilkår m.v. og af parternes  

 forretningsstrategier.
Ved transaktioner mellem to uafhængige parter vil den  

 økonomiske kompensation normalt afspejle de funktioner, som hver part påtager  

 sig, herunder hvilke aktiver, der er indsat og hvilke risici, man har påtaget  

 sig.
Ved funktionsanalysen vurderes, hvorledes opgaver og risici er fordelt  

 mellem parterne, dvs. det undersøges, hvem af parterne, der udfører de  

 forskellige funktioner som f.eks. design, produktion, montering, forskning og  

 udvikling, service og garanti, indkøb, distribution, reklame og marketing,  

 transport, finansiering og ledelse.
Sammenlignelighedstesten skal gennemføres  

 uanset hvilken metode, der benyttes til prisfastsættelse.
Armslængde princippet bør ideelt set anvendes på enkelte transaktioner.  

 Disse enkelte transaktioner kan imidlertid i særlige tilfælde være så tæt  

 forbundne, at de må vurderes sammen.
Er en aftale indgået som en pakke, der  

 inkluderer betaling for benyttelsen af et patent, knowhow, varemærker m.v.,  

 kan det være nødvendigt at opløse denne med henblik på at vurdere de enkelte  

 transaktioner.
I sådanne tilfælde skal der imidlertid afslutningsvis  

 foretages en samlet vurdering af, om pakken er indgået på armslængde vilkår.
Transfer pricing er ikke en eksakt videnskab, og anvendelsen af den mest  

 hensigtsmæssige metode eller de mest hensigtsmæssige metoder kan føre til  

 fastsættelse af et interval for armslængde prisen.
Armslængde prisen er  

 således ikke een bestemt pris, hvorfor der bør accepteres et interval af  

 priser, hvortil der ikke foretages korrektion.
Falder prisen derimod udenfor  

 dette prisinterval, bør en korrektion af prisfastsættelsen ske til det punkt  

 i intervallet, der bedst reflekterer den foreliggende transaktions  

 betingelser.
Med henblik på at opnå en fuldstændig forståelse af de forhold, der  

 omgiver den interne transaktion, kan det være hensigtsmæssigt at der anvendes  

 data fra en flerårig periode.
Dette gælder såvel data fra tidligere år, som  

 data for efterfølgende år.
4.3.2. Metoder til vurdering af fastsættelsen af pris og vilkår I kapitlerne II og III i OECD's retningslinier gennemgås metoder, som  

 skattemyndigheder og skatteydere anbefales at anvende ved fastsættelsen af,  

 om betingelserne i kommercielle eller finansielle transaktioner er i  

 overensstemmelse med armslængde princippet.
I kapitel II beskrives de såkaldte »traditionelle  

 transaktionsbaserede metoder«.
Disse metoder er den fri  

 markedspris-metode (CUP metoden), videresalgspris-metoden og kostpris plus  

 avance-metoden.
Ved den fri markedspris-metode sammenlignes prisen på varer og  

 tjenesteydelser med prisen på tilsvarende varer eller tjenesteydelser,  

 overført mellem uafhængige parter.
Ved denne sammenligning er det nødvendigt  

 primært at undersøge, om der findes produkter, der er tilstrækkeligt  

 sammenlignelige.
Såfremt dette ikke er tilfældet, skal der så vidt muligt  

 foretages reguleringer for at eliminere de foreliggende forskelle.
Endvidere  

 skal der tages hensyn til en række andre faktorer, der kan påvirke priserne.  

 Det er således nødvendigt at tage hensyn til f.eks., om de markeder, hvor  

 varerne er solgt, er økonomisk sammenlignelige, om salgstidspunktet er det  

 samme, om varerne er solgt samme sted i kæden fra producent til forbruger  

 o.s.v.
Hvis forhold som de ovennævnte har væsentlig indflydelse på prisen,  

 skal der igen foretages reguleringer for at eliminere disse forskelle.
 Den fri markedspris-metode er den mest direkte metode og bør anvendes i  

 alle tilfælde, hvor der foreligger tilstrækkeligt sammenlignelige produkter.  

 Det er imidlertid ikke altid muligt at finde tilstrækkeligt sammenlignelige  

 produkter, hvorfor det kan være nødvendigt at anvende en af de følgende  

 metoder.
Ved videresalgspris-metoden begyndes med at fastslå den pris, hvortil et  

 produkt, der er købt hos en forbundet virksomhed, bliver videresolgt til en  

 uafhængig virksomhed.
Denne videresalgspris bliver herefter reduceret med en  

 rimelig bruttoavance.
Efter fradrag af denne kan det resterende beløb  

 betragtes som en armslængde pris for den oprindelige overførsel af produktet.  

 Ved anvendelsen af denne metode kræves normalt færre reguleringer som følge  

 af forskelle i produkterne end ved den forrige metode.
Derimod skal der  

 reguleres for de funktioner, der udføres forinden eller i forbindelse med  

 videresalg.
Dette kan være videreforarbejdning af produktet, påførsel af  

 varemærke, påtagelse af garanti m.v.
Videresalgsprisen findes lettest, hvor  

 produktet ikke ændres væsentligt forinden eller i forbindelse med videresalg.  

 Endvidere må der foretages regulering, såfremt videresælgeren har monopol på  

 videresalg af produktet.
Kostpris plus avance-metoden tager udgangspunkt i de omkostninger, som en  

 virksomhed afholder i forbindelse med formuegoder eller tjenesteydelser, der  

 er overført eller ydet til en forbundet virksomhed.
Dette beløb opskrives med  

 en rimelig bruttoavance (kan f. eks være lig bruttofortjenesten ved salg til  

 uafhængige virksomheder). Denne metode er særlig anvendelig, hvor de interne  

 transaktioner består af halvfabrikata, hvor parterne har indgået integrerede  

 produktionsaftaler, langfristede købs- og salgsaftaler eller den handlede  

 vare er til rådighed stillede serviceydelser.
Metoden indebærer en vurdering  

 af såvel omkostninger som bruttoavance.
Metoden vil derfor kunne påvirkes af  

 en række forskelle mellem virksomhederne.
Det nævnes endvidere, at metoden  

 forudsætter at omkostningerne beregnes på samme vis, eller at der kan  

 reguleres for forskelle.
Dette kan give problemer, idet beregningen af  

 omkostninger i praksis sker på forskellig vis.
 Ovennævnte metoder, der har været generelt accepterede i mange år, er at  

 foretrække når det skal fastslås, om betingelserne for de kommercielle og  

 finansielle forbindelser mellem forbundne virksomheder er i overensstemmelse  

 med armslængde princippet.
Kompleksiteten i erhvervslivet kan imidlertid medføre, at de traditionelle  

 metoder ikke kan anvendes alene, eller undtagelsesvist slet ikke kan  

 anvendes.
Der kan således være tale om en stærkt integreret koncern, der  

 fremstiller et eller flere helt unikke produkter.
I disse tilfælde kan det  

 være meget vanskeligt eller umuligt at fremskaffe eksternt materiale, der kan  

 anvendes som grundlag for en sammenlignelighedsanalyse.
Med henblik på disse situationer er der i kapitel III i OECD's  

 retningslinier redegjort for andre metoder, der eventuelt kan anvendes som  

 tilnærmelse til armslængde vilkår.
Disse metoder betegnes som  

 »transaktionsbestemte avancemetoder«, dvs. metoder, der undersøger  

 de fortjenester, der opnås ved specielle transaktioner mellem forbundne  

 virksomheder.
De eneste avancemetoder, der opfylder armslængde princippet, er  

 ifølge OECD's retningslinier de metoder, der er i overensstemmelse med  

 »avancefordelingsmetoden« og »den transaktionsbestemte  

 nettoavancemetode«.
Ved avancefordelingsmetoden identificeres først det samlede nettoresultat,  

 der skal fordeles mellem forbundne foretagender og som hidrører fra deres  

 interne transaktioner.
Herefter fordeles avancen mellem de forbundne  

 virksomheder på grundlag af en analyse af, hvilke funktioner den enkelte  

 virksomhed har bidraget med.
Ved fastsættelsen af værdien af de udførte  

 funktioner skal der i videst muligt omfang sammenlignes med tilsvarende  

 funktioner, udført af uafhængige virksomheder.
Den transaktionsbestemte nettoavancemetode undersøger den  

 nettofortjeneste, som en virksomhed realiserer ved en intern transaktion.  

 Ideelt set skal virksomhedens nettofortjeneste fastsættes ved at sammenligne  

 med den nettofortjeneste, som virksomheden opnår ved tilsvarende  

 transaktioner med uafhængige virksomheder.
Hvor dette ikke er muligt, kan  

 nettofortjenesten for en uafhængig virksomhed ved en sammenlignelig  

 transaktion anvendes som vejledning.
Det er anført, at pålidelige  

 sammenligningsanalyser ofte er vanskelige at foretage i forbindelse med denne  

 metode.
Det konkluderes i retningslinierne at disse to metoder,  

 avancefordelingsmetoden og den transaktionsbestemte nettoavancemetode, kun  

 bør anvendes som »en sidste udvej«.
Der er foreløbig kun få lande,  

 der har erfaringer med avancemetoderne, hvorfor det er intentionen, at  

 anvendelsen af de forskellige metoder skal overvåges af OECD i de kommende  

 år.
De i retningslinierne anførte metoder er ikke udtømmende.
Andre metoder  

 kan ifølge retningslinierne også være anvendelige, men kun såfremt de er i  

 overensstemmelse med armslængde princippet .
Retningslinierne afviser imidlertid anvendelsen af »Global Formulary  

 Apportionment«, idet denne ikke anses for at være i overensstemmelse med  

 armslængde princippet.
Efter denne metode fordeles fortjenesten i en koncern  

 mellem de forbundne virksomheder i de forskellige lande efter en forudbestemt  

 og fast formel.
I Danmark er der for udenlandske forsikringsselskaber, der driver  

 forsikringsvirksomhed her i landet, i selskabsskattelovens § 12, stk. 3,  

 givet særskilt hjemmel til at opgøre den danske skattepligtige indkomst efter  

 en sådan indirekte metode.
Af kommentarerne til OECD's modeloverenskomsts  

 artikel 7 fremgår, at denne indirekte metode kan accepteres, hvis denne  

 sædvanligt har været benyttet og under forudsætning af, at resultatet med  

 rimelighed kan siges at være i overensstemmelse med artiklen, dvs. armslængde  

 princippet.
Uanset der tages afstand fra en sådan indirekte metode i OECD's  

 retningslinier, er dens begrænsede anvendelse således anerkendt af OECD i  

 modeloverenskomsten.
 De nye regler i skattekontrollovens § 3 B finder ikke anvendelse for  

 udenlandske forsikringsvirksomheder, der driver forsikringsvirksomhed her i  

 landet, og som opgør den skattepligtige indkomst her i landet efter  

 selskabsskattelovens § 12, stk. 3 (afsnit 3.1.).
4.4. Sanktioner Såfremt den skattepligtige ikke har udarbejdet dokumentation efter stk. 4,  

 finder skattekontrollovens § 5, stk. 3, anvendelse for så vidt angår de  

 kontrollerede transaktioner.
Den skattepligtige indkomst vedrørende de  

 kontrollerede transaktioner kan således fastsættes skønsmæssigt, såfremt der  

 ikke er udarbejdet dokumentation.
 I alle tilfælde, hvor skattemyndigheden ønsker at ændre den skattepligtige  

 indkomst i overensstemmelse med et skøn over hvilke priser og vilkår, der  

 kunne være opnået, hvis transaktionerne var afsluttet mellem uafhængige  

 parter, skal der forinden indhentes en godkendelse fra den centrale told- og  

 skatteforvaltning. § 3 B, stk. 5, 2. pkt. finder anvendelse, hvor der ikke er  

 udarbejdet dokumentation, samt hvor der er udarbejdet dokumentation, men  

 skattemyndigheden er uenige i fastsættelsen af pris og vilkår.
Kravet om en godkendelse fra den centrale told- og skatteforvaltning  

 forinden den skattepligtige indkomst kan ændres er indsat af hensyn til told-  

 og skatteforvaltningens mulighed for at koordinere reglerne.
Denne  

 godkendelse kan ikke selvstændigt påklages, men den skønsmæssige ansættelse  

 af den skattepligtige indkomst kan påklages efter de almindelige regler i  

 skattestyrelsesloven.
Efter de almindelige regler om fri bevisbedømmelse i dansk ret, jf.  

 retsplejelovens § 344, kan det have bevismæssig skadevirkning, såfremt  

 oplysninger om fastsættelsen af pris og vilkår ikke gives.
Bedømmelsen af  

 hvilken konsekvens det vil have for virksomhederne, såfremt de ikke opfylder  

 deres dokumentationspligt vil således være underlagt domstolenes almindelige  

 prøvelse.
Bevisbyrdereglerne for de kontrollerede transaktioner adskiller sig  

 principielt ikke fra andre tilfælde på skatterettens område.
Der er således  

 ikke indført en omvendt bevisbyrde ved de nye regler, bevisbedømmelsen er til  

 stadighed fri, jf. retsplejelovens § 344. Der gælder ingen forhåndsformodning  

 for, at transaktionerne ikke er foretaget i overensstemmelse med armslængde  

 vilkåret.
Dokumentationsforpligtelsen og graden af opfyldelse vil imidlertid  

 påvirke bevisbedømmelsen i de konkrete sager.
 Skattemyndigheden skal i alle tilfælde - forinden en eventuel korrektion  

 af den skattepligtige indkomst foretages - rette henvendelse til de  

 skattepligtige med henblik på at søge at fremskaffe den nødvendige  

 dokumentation.
 En korrektion af den skattepligtige indkomst skal være begrundet.  

 Skattemyndighederne skal angive de forhold, de har tillagt betydning ved  

 prisfastsættelsen samt den metode de har anvendt til beregningen af denne.
 Skattemyndighedernes vurdering af om den skattepligtiges prisfastsættelse  

 er i overensstemmelse med armslængde princippet, samt hvorvidt den  

 udfærdigede dokumentation er et tilstrækkeligt grundlag herfor, vil ske i  

 overensstemmelse med principperne i OECD's retningslinier for transfer  

 pricing.
 Skattemyndighedernes skøn kan påklages efter de almindelige regler i  

 skattestyrelsesloven.
5. Fristforlængelser 5.1. Genoptagelsesanmodning Ved indsættelsen af et 2. pkt. i skattestyrelseslovens § 4, stk. 2., er  

 tidsbegrænsningen i § 4, stk. 1, for de skattepligtiges mulighed for en  

 genoptagelse af skatteansættelsen som følge af en udenlandsk skattemyndigheds  

 transfer pricing regulering, blevet ophævet.
Den ordinære genoptagelsesbegæring skal indgives inden tre år efter  

 udløbet af det pågældende indkomstår.
Ved ophævelsen af tidsbegrænsningen er  

 der sikret en ekstraordinær genoptagelsesadgang, der imidlertid ikke er en  

 garanti for, at der rent faktisk sker en nedsættelse.
Efter skattestyrelseslovens § 4, stk. 3, kan skattemyndighederne, hvor en  

 genoptagelsesanmodning imødekommes, uanset § 35 foretage sådanne reguleringer  

 af skatteansættelser for andre indkomstår, som er en direkte følge af den  

 begærede ansættelsesændring.
En ekstraordinær genoptagelsesanmodning, der er  

 imødekommet, kan ikke tilbagekaldes.
De almindelige formkrav for bestemmelsen finder endvidere anvendelse,  

 hvorfor kompetencen til at afgøre anmodninger om ekstraordinær genoptagelse  

 som udgangspunkt tilkommer den lokale told- og skatteregion.
Der er endnu  

 ikke taget stilling til, hvem denne kompetence tilkommer efter den 1. juli  

 1998 (konsekvens af flytningen af selskabsligningen). Genoptagelsesbegæringen  

 skal fremsættes skriftligt.
5.2. Korrektionsfrist Ved indsættelsen af et 4. pkt. i skattestyrelseslovens § 35, stk. 1,  

 forlængedes fristen for skattemyndighedens mulighed for at forhøje den  

 skattepligtige indkomst for så vidt angår de kontrollerede transaktioner med  

 to år.
Efter de nye regler skal et varsel om forhøjelse af den skattepligtige  

 indkomst afsendes inden den 1. maj i det 6. år efter indkomstårets udløb.
En  

 varslet forhøjelse af en skatteansættelse skal være foretaget senest den 1.  

 august i det 6. år efter indkomstårets udløb (med mindre en anmodning fra den  

 skattepligtige om udskydelse af denne frist er imødekommet). Hvis den  

 skattepligtiges indkomstår ikke er sammenfaldende med kalenderåret, regnes  

 fristen fra udløbet af det kalenderår, som indkomståret træder i stedet for.
6. Fremgangsmåden ved transfer pricing forhøjelser i  

 udlandet Såfremt en udenlandsk skattemyndighed har foretaget en regulering  

 (forhøjelse) vedrørende en kontrolleret transaktion kan den skattepligtige  

 rette henvendelse til den skatteansættende myndighed i Danmark med henblik  

 på, at denne foretager en tilsvarende regulering i Danmark (korresponderende  

 nedsættelse). Den skatteansættende myndighed har kompetence til at genoptage  

 skatteansættelsen og foretage en regulering, såfremt begæringen herom  

 indgives inden tre år efter udløbet af det pågældende indkomstår.
 En genoptagelsesanmodning, der fremsættes efter udløbet af denne tre-års  

 periode, skal i stedet (i øjeblikket) rettes til den lokale told- og  

 skatteregion, jf. afsnit 5.1.
Såfremt den pågældende skattemyndighed - den skatteansættende myndighed  

 eller den lokale told- og skatteregion - ikke er af den opfattelse, at den  

 udenlandske skattemyndigheds forhøjelse er berettiget, hvorfor en  

 korresponderende nedsættelse i Danmark afvises, kan skatteyderen - såfremt  

 forhøjelsen er sket i et land, med hvilket Danmark har indgået en  

 dobbeltbeskatningsoverenskomst med en bestemmelse om en gensidig  

 aftaleprocedure, jf.
OECD's modeloverenskomst artikel 25 - rette henvendelse  

 til Told- og Skattestyrelsen med henblik på at anmode denne om at rette  

 henvendelse til den udenlandske kompetente myndighed.
Såfremt Told- og  

 Skattestyrelsen finder, at den udenlandske forhøjelse vedrørende den  

 kontrollerede transaktion er uberettiget, retter den henvendelse til den  

 udenlandske kompetente myndighed med henblik på at forsøge at undgå en  

 dobbeltbeskatning via en gensidig aftaleprocedure (mutual agreement), jf.  

 OECD's modeloverenskomsts artikel 25.
Efter den gensidige aftaleprocedure er landene ikke forpligtet til at nå  

 til enighed.
For så vidt angår EU-landene kan der i stedet henvises til  

 EU-voldgiftskonventionen, der trådte i kraft den 1. januar 1995, jf.  

 bekendtgørelse nr. 1023 af 13. december 1994. EU-voldgiftskonventionen  

 omhandler foretagender samt faste driftssteder, hvorefter de fleste i praksis  

 forekommende situationer vil være omfattet.
En dansk hovedaktionærs udlån til  

 et selskab i udlandet vil være omfattet af reglerne i skattekontrollovens § 3  

 B, men vil imidlertid ikke kunne anses for et foretagende omfattet af  

 reglerne i EU-voldgiftskonventionen (med mindre udlånet eksempelvis foretages  

 i forbindelse med selvstændig erhvervsvirksomhed i Danmark). Ifølge  

 EU-voldgiftskonventionen er landene tilsvarende forpligtet til at forsøge at  

 undgå en dobbeltbeskatning via en gensidig aftaleprocedure (omfattende alle  

 de berørte lande), men såfremt de ikke kan nå til en aftale om at ophæve  

 dobbeltbeskatningen inden to år fra den dato, hvor et af foretagenderne  

 indgav en klage, er de endvidere forpligtet til at nedsætte et rådgivende  

 udvalg.
Det rådgivende udvalg afgiver sin udtalelse om fordelingen af  

 indtægter og udgifter senest seks måneder fra den dag, hvor sagen blev  

 forelagt udvalget.
De involverede myndigheder har herefter seks måneder til  

 at træffe en afgørelse, som ophæver dobbeltbeskatningen.
Såfremt  

 myndighederne ikke inden for denne seks måneders periode opnår enighed om  

 fordelingen af indtægter og udgifter, bliver det rådgivende udvalgs udtalelse  

 endelig.
Spørgsmålet om, hvorvidt armslængde princippet er blevet overholdt, skal  

 indbringes for den kompetente myndighed i den stat, hvor foretagendet er  

 hjemmehørende.
Told- og Skattestyrelsen er den kompetente myndighed i  

 Danmark.
Sagen skal være indbragt senest tre år efter, at foretagendet har  

 fået første underretning om transfer pricing reguleringen.
Ifølge  

 konventionens bestemmelser skal skattemyndighederne give et foretagende  

 underretning om en regulering i god tid for at give foretagendet lejlighed  

 til at underrette det andet foretagende, således at dette får mulighed for at  

 underrette den anden kontraherende stat.
Et dansk foretagendes reaktion på en  

 udenlandsk skattemyndigheds regulering skal således indbringes for Told- og  

 Skattestyrelsen inden tre år efter at det danske foretagende har fået  

 underretning fra det udenlandske foretagende om, at det har fået underretning  

 om en påtænkt regulering.
I de fleste tilfælde vil overholdelsen af denne tre  

 års frist formentlig ikke volde problemer, men i tvivlstilfælde kan man tage  

 udgangspunkt i, hvornår det udenlandske foretagende har fået besked, og  

 derefter gå ud fra denne dato med tillæg af eksempelvis en uge.
Såfremt der er tale om en regulering af et foretagende i et andet EU-land  

 kan den skattepligtige, hvis den pågældende skattemyndighed afviser en  

 korresponderende nedsættelse, ved henvendelsen til Told- og Skattestyrelsen  

 tilkendegive, at de ønsker proceduren efter EU-voldgiftskonventionen  

 igangsat.
Herved opnås, at de kompetente myndigheder er bundet af  

 konventionens fristregler, samt at der - såfremt der ikke opnås enighed -  

 skal nedsættes et rådgivende udvalg.
 7. Ikrafttræden m.v.
 Reglerne i skattekontrollovens § 3 B, stk. 1-3 (selvangivelsespligten),  

 har virkning for indkomstår, der påbegyndes den 1. januar 1998 eller senere.  

 For så vidt angår de selskaber m.v., der har et bagudforskudt indkomstår,  

 finder de foreslåede regler først anvendelse for indkomståret 1999.
 De første selvangivelser, der skal indleveres i overensstemmelse med de  

 foreslåede regler i § 3 B, stk. 1-3, er selvangivelserne for indkomståret  

 1998, hvor dette er sammenfaldende med kalenderåret 1998. For fysiske  

 personer skal de første selvangivelser i overensstemmelse med disse regler  

 således indleveres den 1. maj eller 1. juli 1999. For juridiske personer skal  

 de første selvangivelser i overensstemmelse med disse regler indleveres  

 senest den 30. juni 1999.
Reglerne i skattekontrollovens § 3 B, stk. 4 og 5  

 (dokumentationsforpligtelsen m.v.), har virkning for indkomstår, der  

 påbegyndes den 1. januar 1999 eller senere.
For så vidt angår de selskaber  

 m.v., der har et bagudforskudt indkomstår, finder de foreslåede regler først  

 anvendelse for indkomståret 2000. Dette sene virkningstidspunkt er valgt af  

 hensyn til de skattepligtige, der ikke allerede har en procedure for  

 transfer-pricing dokumentation.
 Såfremt de skattepligtige allerede har en transfer pricing politik vil  

 dokumentationen for denne være en del af det regnskabsgrundlag, der allerede  

 i dag kan kræves udleveret efter skattekontrollovens § 6.
Reglerne i skattestyrelseslovens § 4, stk. 2, 2. pkt. (vedrørende en  

 genoptagelsesanmodning), har virkning fra lovens ikrafttrædelsestidspunkt,  

 dvs. dagen efter bekendtgørelsen i Lovtidende.
Loven blev bekendtgjort i  

 Lovtidende den 26. februar 1998, hvorfor skattestyrelseslovens § 4, stk. 2,  

 2. pkt., har virkning fra den 27. februar 1998.
 Reglerne i skattestyrelseslovens § 35, stk. 1, 4. pkt. (vedrørende  

 korrektionsfristen), har virkning for de indkomstår, hvor varslingsfristen  

 ikke er udløbet den 1. januar 1998.
