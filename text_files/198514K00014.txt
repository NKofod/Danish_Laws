Nr BTL 14 Betænkning over Forslag til lov om ændring af de kommunale styrelseslove  

  

 Nr L 14 1985-86, 1. samling Afgivet af kommunaludvalget Afgivet: 19863001 Udvalget har behandlet lovforslaget i nogle møder og har herunder stillet et spørgsmål til indenrigsministeren, som denne har besvaret skriftligt.
Herefter indstiller et flertal (det konservative folkepartis, venstres, det radikale venstres, kristeligt folkepartis og de frie demokraters medlemmer af udvalget) lovforslaget til forkastelse ved 3. behandling, idet lovforslaget vil medføre, at alle takster og priser for kommunale serviceydelser skal fastsættes af kommunalbestyrelsen (amtsrådet) i et møde.
En sådan lovmæssig binding, der forhindrer delegation, vil belaste de kommunale råds arbejde.
Flertallet finder det afgørende, at der i videst muligt omfang er en frihed til at uddele opgaver og økonomisk ansvar for løsningen af opgaverne.
Herved får de kommunale råd bedre muligheder for at koncentrere sig om de mere overordnede politiske funktioner.
Kommuner og amtskommuner fastsætter takster og priser på en lang række ydelser inden for stort set alle områder af den kommunale forvaltning, og det enkelte kommunale råd bør selv kunne afgøre, om takstfastsættelsen skal ske i et kommunalbestyrelsesmøde.
Ethvert medlem kan til enhver tid kræve en sag behandlet i kommunalbestyrelsen, jfr. § 11 i lov om kommunernes styrelse.
Et mindretal (socialdemokratiets medlemmer af udvalget) mener, at der ikke er brug for denne lovændring, idet det ikke er nødvendigt at være medlem af et stående udvalg for at få optaget sager på kommunalbestyrelsens dagsorden.
Ethvert medlem har i henhold til § 11, stk. 1, i lov om kommunernes styrelse mulighed for at få optaget ethvert spørgsmål om kommunalbestyrelsens dagsorden.
Det hedder således i den nævnte bestemmelse: »Ethvert medlem af kommunalbestyrelsen kan for denne indbringe ethvert spørgsmål om kommunens anliggender samt fremsætte forslag til beslutning herom«.
Mindretallet kan derfor ikke medvirke ved gennemførelsen af forslaget og indstiller dette til forkastelse ved 3. behandling.
Et andet mindretal (socialistisk folkepartis medlemmer af udvalget) er enig med forslagsstillerne i, at takster, en kommunalbestyrelse har indflydelse på, skal fastsættes i offentlighed.
Dette mindretal vil derfor støtte forslaget ved 3. behandling og indstiller det til vedtagelse uændret.
Karen Højte Jensen (KF) nfmd.
Flemming Jensen (KF) Lizzie Lichtenberg (KF) Lis Aaltonen (KF) Svend Heiselberg (V) Thor Pedersen (V) Maisted (FD) Steffensen (KrF) Hanne Andersen (S) Dorte  

 Bennedsen (S) Tove Lindbo Larsen (S) Lerke (S) Henning Rasmussen (S) fmd.
Taanquist (S) Agerschou (SF) Tommy Dinesen (SF) Ole Vig Jensen (RV) Partierne CD, VS og FP havde ikke medlemmer i udvalget.
