Nr BTL 286 Betænkning over Forslag til lov om ændring af ligningsloven og  

 skattekontrolloven (Telefonudgifter og personalegoder)   

 Nr L 286 1992-93, 1. samling Afgivet af Skatteudvalget Afgivet: 19930618 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
Nogle af udvalgets spørgsmål og ministerens svar herpå er tillige med ministerens kommentar til nogle af henvendelserne optrykt som bilag til betænkningen.
 Endvidere har udvalget modtaget skriftlige og mundtlige henvendelser fra:
Andersen, Vagn, Ålborg, AutoBang, Automobil-importørernes Sammenslutning, Danmarks Aktive Handelsrejsende, Danmarks Automobilforhandler Forening, Dansk Erhvervsgartnerforening, Danske Dagblades Forening, Det Danske Advokatsamfund, Advokatrådet, Entertainment v/ Palle Bruun, København, Forenede Danske Motorejere, Foreningen af Statsautoriserede Revisorer, Fredericia Skibsproviantering A/S, HK/Handel, Honda Auto Import A/S, Intax A/S, Jaguar-danmark A/S, Krogen, Merethe Sandermann, Greve, Lippert, Henrik, Værløse, Miditec Plaststøbning, Nielsen, Arno, Billund, Nielsen, Jørgen, Lyngby, Sammenslutningen af Landbrugets Arbejdsgiverforeninger, Søndersø Kommune, Søsportens Brancheforening, Toyota Forhandler Forening, Vestergård, Erik, Viby, og Volrat.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de stillede  

 ændringsforslag.
 Flertallet anfører, at i regeringsgrundlaget »En ny start« blev  

 det fastslået, at beskæftigelsen skal øges, og at der skulle gennemføres en  

 skatteomlægning, der skal nedbringe skatten af arbejdsindkomst.
 Samtidig afstak regeringen en række retningslinier for skatteomlægningen.
 - Det samlede økonomiske grundlag for de enkelte familier i egen bolig  

 måtte ikke forringes.
 - Den samlede omlægning skulle sikre balance - socialt og mellem de  

 forskellige boligformer.
 - Der skulle skabes sammenhæng i skattesystemet, så forskellige indkomster  

 blev beskattet ensartet, således at omgåelsesmuligheder blev imødegået,  

 således at der skabtes større enkelhed og således, at der sikredes en bedre  

 fordeling af skattebyrden, samtidig med at retssikkerheden prioriteredes  

 højt.
 - Vægten i beskatningen skulle forskydes fra indkomstbeskatning til  

 miljøskatter.
Flertallet konstaterer, at disse krav er opfyldt med de fremsatte  

 lovforslag til omlægning af skattesystemet.
Samtidig styrkes erhvervenes  

 konkurrenceevne.
 Med de fremsatte lovforslag tilvejebringes et skattesystem, som sikrer  

 markant lavere skatteprocenter på alle indkomstniveauer.
 Grundlaget for sænkningen af skatteprocenterne er bl.a. tilvejebragt  

 gennem en ensartet beskatning af forskellige typer af indkomster.
 Samtidig betyder den lavere, men ensartede beskatning, at bæredygtige og  

 fornuftige investeringer, der skaber vækst og beskæftigelse, begunstiges på  

 bekostning af ufrugtbare og rent skattemæssigt begrundede transaktioner, der  

 alene bygger på og bæres af det tidligere skattesystems mangler og manglende  

 sammenhæng.
 Med skatteomlægningen er grundlaget skabt for et skattesystem, der skaber  

 og understøtter forudsætningerne for ny vækst og dynamik i samfundet, hvor vi  

 hidtil har levet med en samfundsudvikling, der i væsentlig grad var afstemt  

 efter uhensigtsmæssige og skadelige skattemæssige overvejelser og  

 kalkulationer.
 Skatteomlægningen er både økonomisk og socialt nøje afbalanceret.
 Provenuet til de markant lavere trækprocenter på alle indkomstniveauer er  

 tilvejebragt ved hjælp af indførelse af nye grønne afgifter, ved hjælp af  

 øremærkede arbejdsmarkedsbidrag og gennem en eliminering af misforhold og  

 misvækster, der har muliggjort, at grupper af skattepligtige har haft  

 mulighed for en lav skattebelastning i skærende kontrast til deres  

 forbrugsmuligheder.
 Indførelse af grønne afgifter er fulgt op af skattelettelser for  

 lavindkomster kombineret med en forhøjelse af børnefamilieydelsen, således at  

 de grupper, der belastes forholdsmæssigt hårdest af de grønne afgifter,  

 kompenseres.
 De helt nødvendige sænkninger af skatteprocenterne er fulgt op af en  

 normal beskatning af hidtil skattefri eller lavt beskattede indkomster.
 Med de øremærkede arbejdsmarkedsbidrag er der skabt synlighed i  

 finansieringen af præcist angivne udgiftsformål på arbejdsmarkedet.
Regeringens helt nødvendige krav om sikring af boligejernes økonomiske  

 vilkår er indfriet.
Rentefradragets værdi følger sænkningen af  

 skatteprocenterne, og sideløbende hermed nedsættes lejeværdien.
Hertil kommer  

 mulighederne for gennem konvertering af realkreditlån at tilpasse sig det  

 ændrede renteniveau.
 Personskattelettelserne er gennemført, uden at erhvervslivets omkostninger  

 herved er forøget.
På denne baggrund skal flertallet konkludere, at der ved gennemførelse af  

 skatteomlægningen er sikret - væsentlige reduktioner af skatteprocenterne af arbejdsindkomst, - øget miljøansvarlighed i beskatningen, - et skattesystem, der er tilpasset verden omkring os, både hvad struktur  

 og beskatningsprocenter angår, - et beskatningssystem, som tilvejebringer grundlaget for en ny vækst og  

 dynamik i samfundet, - en beskatning, som sikrer boligejernes økonomiske situation, - og et skattesystem, som skaber sikkerhed for skatternes udvikling i de  

 kommende år.
 Flertallet opfordrer Folketingets øvrige partier, erhvervslivet,  

 arbejdsmarkedets parter, kommuner og amter samt alle øvrige gode kræfter i  

 det danske samfund til at deltage i det store, vanskelige og spændende  

 projekt, det er at få skabt øget beskæftigelse, ny fremgang og dermed en  

 »Ny kurs mod bedre tider« for alle danskere.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af lovforslagene har  

 partierne ved tidligere lejligheder selv fremlagt, men i helt andre  

 sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se lovforslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Sammenfattende kan det om skatteforslagene konkluderes, at skattereformen  

 bl.a. rammer den private ejendomsret, erhvervslivet, ejerboligerne og  

 pensionsopsparingen.
Dertil kommer, at skattetrykket hurtigt vil stige som  

 følge af de voksende offentlige udgifter.
Mindretallet opfatter lovforslagene som et ideologisk angreb på den  

 private ejendomsret.
Balancen i ejerforholdene i dansk erhvervsliv vil blive  

 forrykket fra individuel privateje til dominans fra store fonde.
Hertil  

 bidrager især lovforslagene om beskatning af aktie- og ejendomsavancer samt  

 beskatning af goodwill.
Regeringens ændringsforslag ændrer ikke afgørende på  

 dette forhold.
 Den private ejendomsret er selve livsnerven i det privatkapitalistiske  

 system, som har vist sig at være alle andre systemer overlegent med hensyn  

 til at sikre størst velfærd og velstand for hele samfundet og dets borgere.
Lovforslagene om beskatning af aktieavancer, ejendomsavancer og goodwill  

 vil formindske enkeltpersoners lyst til at løbe en risiko og investere i  

 erhvervsvirksomheder.
I stedet vil man foretrække passive investeringer med  

 betydelig mindre risiko.
Det privatkapitalistiske system bygger i  

 allerhøjeste grad på, at man, hvis man løber en risiko, til gengæld har  

 mulighed for at opnå en økonomisk gevinst.
Fjerner man de økonomiske  

 incitamenter, herunder muligheden for formuedannelse, slår man dynamikken i  

 samfundet i stykker med tab af velstand og velfærd til følge.
Mindretallet vender sig endvidere imod den progressive beskatning af  

 kapitalindkomst.
Gennemføres regeringens lovforslag, vil der ikke længere  

 være symmetri mellem beskatning af renteindtægter og renteudgifter, hvilket  

 forekommer uheldigt og ulogisk.
 Mindretallet er enig med Ligestillingsrådet, når dette i et svar til  

 Skatteudvalget (L 283, spørgsmål 26) kritiserer reglen om, at begge  

 ægtefællers kapitalindkomst beregnes på toppen af beregningsgrundlaget hos  

 den ægtefælle, der har den højeste personlige indkomst.
Der er uenighed mellem regeringen og erhvervslivets organisationer om  

 størrelsen af erhvervsbelastningen i lovforslagene, men der er ingen tvivl  

 om, at virksomhederne bliver stærkt belastet til skade for konkurrenceevnen.  

 Det vil trække i den forkerte retning med hensyn til beskæftigelse og  

 arbejdsløshed.
Mindretallet peger i den forbindelse især på lovforslagene om  

 afskaffelse af udlandslempelse, varelagernedskrivning og adgangen til at  

 henlægge til investeringsfonds samt nedsættelse af nedskrivningsprocenten  

 efter husdyrbesætningsloven.
Desuden vil nogle af de grønne afgifter belaste  

 erhvervenes omkostninger, hvilket også i allerhøjeste grad gælder den  

 skærpede beskatning af personalegoder samt de stærkt forringede muligheder  

 for fradrag for befordringsudgifter.
 I stedet for at stoppe for adgangen til at henlægge til investeringsfonds  

 bør ordningen udbygges til en egentlig konjunkturudligningsfond som foreslået  

 af mindretallet i et konkret lovforslag, der for øjeblikket er til behandling  

 i Folketinget.
Herved løses det problem, som mange erhvervsdrivende har med svingende  

 indtægter.
Er der ikke gode muligheder for at udjævne de svingende indtægter  

 over årene, kommer de erhvervsdrivende til at betale en højere skat, end hvis  

 indtægten var jævnt fordelt, hvilket naturligvis opleves som en stor  

 uretfærdighed.
 Et særligt problem er erhvervenes bidrag til de tre arbejdsmarkedsfonde  

 specielt efter 1997.
 Den kraftige erhvervsbelastning kan kun undgå at skade virksomhedernes  

 konkurrenceevne, hvis der gennemføres en sænkning af lønniveauet, men det har  

 ikke været muligt at formå regeringen til at erkende dette faktum.
Mindretallet vender sig stærkt imod den nye skat, som regeringen kalder  

 øremærkede arbejdsmarkedsbidrag.
I realiteten er det den gamle  

 socialdemokratiske ide om en bruttoskat, der optræder under denne betegnelse.  

 Bruttoskatten rammer pensionsopsparingen, selv om en sådan opsparing i  

 allerhøjeste grad er samfundsgavnlig.
Lønmodtagerne vil opleve, at der vil  

 blive opkrævet bruttoskat også af beløb, som arbejdsgiveren indbetaler til  

 aftalte pensionsordninger, og som lønmodtageren derfor ikke selv får  

 udbetalt.
Dette forhold medfører i øvrigt en klar forskelsbehandling mellem  

 lønmodtagere med private pensionsordninger i forhold til lønmodtagere med ret  

 til tjenestemandspension.
Regeringens forsøg på at rette op på dette  

 misforhold ved at foreslå en nedsættelse af tjenestemandspensionen virker  

 krampagtigt og vil give anledning til berettiget harme i tjenestemandskredse.
De, der sparer op til kapitalpension, bliver særlig hårdt ramt.  

 Fradragsværdien begrænses, og det indbetalte beløb bruttobeskattes, samtidig  

 med at skatten på udbetalingerne bevares uændret på 40 pct.
Et helt specielt  

 problem vil opstå for de personer, som har en ordning, hvor arbejdsgiveren  

 indbetaler til kapitalpensionen.
Disse personer vil efter regeringens forslag  

 ikke netto kunne indbetale et beløb helt op til det fastlagte loft over den  

 årlige indbetaling til kapitalpension (i 1993 30.000 kr.), idet  

 forsikringsselskabet skal indbetale bruttoskatten, uden at lønmodtageren får  

 mulighed for at »fylde op« til loftet.
Dette problem eksisterer  

 ikke for personer, der selv indbetaler til kapitalpensionen.
 Mindretallet finder det endvidere stærkt betænkeligt, at der med  

 bruttoskatten introduceres en ny skatteskrue, som kan anvendes til yderligere  

 forhøjelser af skatten på et senere tidspunkt.
Trods talrige løfter fra regeringen om det modsatte belaster  

 skattereformen boligejerne.
Nedsættelsen af lejeværdien kan slet ikke  

 kompensere for den reducerede skattemæssige værdi af rentefradraget.  

 Forskellen er i et svar til Skatteudvalget af skatteministeren selv opgjort  

 til en belastning af boligejerne på 2,6 mia. kr., når reformen er fuldt  

 gennemført.
 Ejere af sommerhuse og pensionister i ejerboliger får en særlig følelig  

 belastning, idet disse ikke får del i den i øvrigt særdeles beskedne  

 nedsættelse af lejeværdien.
Ejerboliger kan derudover i fremtiden forvente yderligere  

 skatteforhøjelser, hvis rentefaldet slår igennem og bevirker højere  

 ejendomsvurderinger.
Det fører til højere ejendomsskatter og en højere  

 lejeværdi.
Unge med særlig stor gæld i forbindelse med uddannelseslån rammes hårdt af  

 rentefradragsrettens forringelse.
Regeringens henvisning til en  

 bistandsordning for unge med store lån og lille eller ingen indtægt vil ikke  

 komme den store del af ungdommen med det omtalte problem til gode.
 Forringelsen af befordringsfradraget kombineret med forhøjelsen af  

 benzinafgiften rammer bilisterne og skader mobiliteten på arbejdsmarkedet.  

 Handelsrejsende og andre, der er afhængige af firmabil, rammes særlig hårdt.  

 Forringelserne er så markante, at også bilbranchen vil blive hårdt ramt.
 De ganske mange mennesker, der i forbindelse med en skilsmisse er pålagt  

 børne- eller underholdsbidrag, rammes hårdt af begrænsningen af  

 fradragsværdien af de nævnte bidrag.
Da familier med kun een indkomst ikke har mulighed for at overføre det  

 uudnyttede bundfradrag i den foreslåede topskat mellem ægtefællerne, vil  

 disse familier skulle betale mere i skat end familier med to indkomster.  

 Dette problem, som også findes i dag, vil blive forværret af regeringens  

 forslag.
Regeringens ændringsforslag vil yderligere forstærke problemet.
Mindretallet er enig med regeringen i behovet for markante lettelser i  

 beskatningen af arbejdsindkomster, som er særdeles høj i Danmark sammenlignet  

 med andre lande.
Men mindretallet er uenig med regeringen i valg af metode  

 til at nå dette mål.
Som beskrevet i ovenstående flytter regeringens forslag  

 en lang række skattepolitiske hegnspæle i socialdemokratisk og centralistisk  

 retning og altså væk fra, hvad mindretallet finder ret og rimeligt.
Derfor  

 afviser mindretallet regeringens skattereform og indstiller alle 23  

 lovforslag i reformen til forkastelse.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse uændret .
De af ministeren stillede ændringsforslag udvander det oprindelige  

 lovforslag.
Mindretallet er dog tilfreds med, at ministeren i ændringsforslag  

 nr. 2 fastslår, at værdien af en firmabil tager udgangspunkt i nyvognsprisen,  

 og at der til værdien medregnes istandsættelsesudgifter, samt at  

 mindstegrænsen sættes til 150.000 kr.
Dette er resultatet af en kritik,  

 mindretallet fremførte under 1. behandling.
Mindretallet finder det  

 skandaløst, at regeringen begrænser firmabilens værdiansættelse til 400.000  

 kr.
Derfor agter mindretallet at stemme imod også ændringsforslag nr. 2, der  

 i øvrigt imødekommer mindretallets kritik.
 Mindretallet konstaterer, at med lovforslaget er der sket en nødvendig  

 opstramning af reglerne for beskatning af frynsegoder, men bemærker dog, at  

 det hurtigt vil vise sig at være utilstrækkeligt.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf skatteministeren , tiltrådt af et flertal  

 (S, CD, RV og KRF):
 Til titlen 1) Titlen affattes således:
»Forslag til Lov om ændring af ligningsloven, skattekontrolloven og  

 virksomhedsskatteloven (Telefonudgifter og personalegoder)».Til § 1 2) Det i den  

 foreslåede ændring foreslåede § 16, stk. 4 , affattes således:
»Stk. 4. Den skattepligtige værdi af en bil, der er stillet  

 til rådighed for den skattepligtiges private benyttelse af en arbejdsgiver  

 som nævnt i stk. 1, sættes til en årlig værdi på en procentdel af bilens  

 værdi, dog mindst af 150.000 kr. og højst af 400.000 kr.
Procentdelen udgør  

 20 for indkomståret 1994, 21 for indkomståret 1995, 22 for indkomståret 1996  

 og 23 for indkomståret 1997 og følgende indkomstår.
For biler, der er  

 anskaffet af arbejdsgiveren højst tre år efter første indregistrering,  

 opgøres bilens værdi i det indkomstår, hvori første indregistrering er  

 foretaget, i de to følgende indkomstår til den oprindelige nyvognspris og  

 herefter til 75 pct. af nyvognsprisen.
For biler, der er anskaffet mere end  

 tre år efter første indregistrering, og for tidligere hyrevogne, der  

 anskaffes uden berigtigelse af registreringsafgift, opgøres bilens værdi til  

 arbejdsgiverens købspris inklusive eventuelle istandsættelsesudgifter.
Er  

 bilen kun til rådighed en del af året, nedsættes den skattepligtige værdi  

 svarende til det antal hele måneder, hvori bilen ikke har været til rådighed.  

 Hvis en bil, der af arbejdsgiveren m.v. er stillet til rådighed for den  

 skattepligtige udelukkende for erhvervsmæssig kørsel, benyttes privat,  

 beskattes værdien af den private benyttelse i det pågældende år efter  

 reglerne i 1.-4. pkt.
Kørsel mellem hjem og virksomheden højst 1 dag om ugen  

 anses ved anvendelsen af reglerne i 6. pkt. ikke for privat kørsel for  

 skattepligtige, der som led i kundeopsøgende arbejde fra hjemmet i øvrigt  

 udelukkende kører erhvervsmæssigt.
Den skattepligtige værdi efter 1.-6. pkt.  

 nedsættes med den skattepligtiges betaling i indkomståret til arbejdsgiveren  

 m.v. for råderetten, men nedsættes ikke med eventuelle beløb, der beskattes  

 efter reglen i § 9 C, stk. 6.« Ny paragraf 3) Efter § 2 indsættes som ny paragraf:
 »§ 01 I lov om indkomstbeskatning af selvstændige  

 erhvervsdrivende (virksomhedsskatteloven), jf. lovbekendtgørelse nr. 780 af  

 18. september 1992, som ændret ved lov nr. 1030 af 19. december 1992,  

 foretages følgende ændring:
 I § 1, stk. 3 , indsættes efter 5. pkt. som nyt punktum:
»Ved fastsættelse af værdien af privat benyttelse af aktiver, der  

 indgår i virksomheden, finder ligningslovens § 16 tilsvarende  

 anvendelse.«» Til § 3 4) I stk. 1 ændres »Lovens« til:  

 »Loven«.
 5) I stk. 2 ændres »§ 1« til: »§ 1 og §  

 01«.
 6) Stk. 3 udgår.
 Stk. 4 bliver herefter til stk. 3.
Bemærkninger Til nr. 1-3 Provenumæssige virkninger De foreslåede ændringer i procentsatserne antages i forhold til  

 lovforslaget at medføre et provenutab på ca. 100 mio. kr. i 1994 faldende til  

 ca. 40 mio. kr. i 1997 og følgende år.
Ad nr. 1 Den ændrede affattelse af lovforslagets titel skyldes forslaget om ændring  

 af virksomhedsskatteloven.
Ad nr. 2 Der stilles ændringsforslag om dels at lempe den foreslåede beskatning af  

 firmabiler til fri rådighed, dels at præcisere den foreslåede bestemmelse  

 herom.
 Der stilles endvidere ændringsforslag om, at den foreslåede skærpede  

 beskatning af det gode det er, at en virksomhed stiller firmabil til rådighed  

 for ansattes private kørsel, indføres gradvist.
 Det forslås således, at den procentsats, som værdiansættelsen beregnes  

 efter, optrappes med en procent om året i årene 1994 til 1997 startende med  

 20 pct. for indkomståret 1994 og sluttende med 23 pct. for indkomståret 1997  

 og følgende indkomstår.
 Det foreslås, at beregningsgrundlaget for ansættelsen af den  

 skattepligtige værdi ændres fra virksomhedens anskaffelsessum for bilen til  

 bilens oprindelige nyvognspris, men kun når bilen er anskaffet af  

 virksomheden inden for de tre første år efter den første indregistrering af  

 bilen i Centralregistret for Motorkøretøjer.
 Herved imødegås eventuelle præferencer for firmabiler, der er erhvervet et  

 til to år gamle, på bekostning af helt nye firmabiler, idet værditabet på en  

 bil, alt andet lige, normalt er størst de første år.
 Nyvognsprisen anvendes efter ændringsforslaget som beregningsgrundlag for  

 det indkomstår, hvori første indregistrering af bilen er foretaget, uanset  

 hvem der på det tidspunkt ejede bilen, og de følgende to indkomstår.
 Anvender virksomheden fortsat en nyere firmabil mere end tre år efter  

 bilens første indregistrering, nedsættes beregningsgrundlaget til 75 pct. af  

 nyvognsprisen for indkomstår, der ligger efter udløbet af det andet fulde  

 indkomstår efter den første indregistrering af bilen.
 For firmabiler, der af virksomheden er erhvervet senere end tre år efter  

 bilens første indregistrering, anvendes virksomhedens anskaffelsessum for  

 bilen som grundlag for opgørelsen af den skattepligtige værdi.  

 Anskaffelsessummen opgøres inklusive de istandsættelsesudgifter, som  

 virksomheden afholder.
 Virksomhedens anskaffelsessum for firmabilen anvendes også som  

 beregningsgrundlag, hvor en tidligere hyrevogn anskaffes tidligere end tre år  

 efter første indregistrering af bilen uden berigtigelse af  

 registreringsafgift, dvs. hvor bilen har kørt mindst 250.000 km. og er mere  

 end to år gammel.
 Det foreslås, at beregningsgrundlaget i alle tilfælde mindst skal udgøre  

 150.000 kr. og højst 400.000 kr.
 Disse beløb svarer til de hidtil gældende minimums- og maksimumssatser for  

 beskatning af privat kørsel i firmabil på henholdsvis 3 kr. og 8 kr. pr. km.  

 for de første 10.000 km.'s årlige kørsel.
 Det præciseres i ændringsforslaget, at hvor firmabilen kun er til rådighed  

 en del af året, og hvor beregningsgrundlaget følgelig skal opgøres  

 forholdsmæssigt, da foretages den forholdsmæssige opgørelse efter det antal  

 hele måneder, hvor firmabilen ikke har været til rådighed for den ansatte.  

 Herved sikres det, at ganske kortvarige perioder, f.eks. i forbindelse med  

 udenlandsrejse eller sygefravær, ikke kan begrunde nedsat værdi.
 Det præciseres i ændringsforslaget, at hvis en bil, der af en arbejdsgiver  

 udelukkende er stillet til brug for erhvervsmæssig kørsel, i strid hermed  

 anvendes privat, beskattes den ansatte fuldt ud som havende bilen til  

 rådighed for privat kørsel.
 Der stilles ændringsforslag om, at handelsrejsende og andre sælgere, der  

 har kundeopsøgende arbejde fra hjemmet, og som udelukkende anvender bilen  

 erhvervsmæssigt, bortset fra kørsel fra hjemmet til virksomheden højst en  

 enkelt dag om ugen, ikke beskattes af værdien af denne private kørsel.
 Det præciseres, at den ansatte med firmabil til rådighed for privat  

 kørsel, der vælger at foretage fradrag for transport mellem hjem og arbejde  

 efter ligningslovens § 9 C, stk. 1, og som følge heraf beskattes af denne  

 værdi efter § 9 C, stk. 6, ikke kan reducere værdiansættelsen efter § 16,  

 stk. 4, af rådigheden over firmabilen til privat kørsel med den  

 skattepligtige værdi efter § 9 C, stk. 6.
Ad nr. 3 Det foreslås præciseret i virksomhedsskatteloven, at hvis en selvstændig  

 erhvervsdrivende, der anvender virksomhedsskatteordningen, har valgt at  

 placere sin bil, som benyttes både til erhvervsmæssige og private formål,  

 under virksomhedsskatteordningen, beskattes den pågældende af den private  

 benyttelse, som om der var stillet bil til rådighed af en arbejdsgiver.
Efter virksomhedsskattelovens § 1, stk. 3, er det alene biler og  

 vindmøller, der kan indgå i virksomhedsskatteordningen som blandet benyttet  

 driftsmiddel.
Ligningsrådet har dog mulighed for at tillade, at andre blandet  

 benyttede driftsmidler kan indgå.
Hidtil er denne tilladelse alene givet for  

 fly.
Reglerne i ligningslovens § 16 om værdiansættelse af den private  

 benyttelse foreslås at finde tilsvarende anvendelse på aktiver, der indgår i  

 virksomhedsskatteordningen.
Det betyder, at den skattepligtige værdi af fri  

 bil ansættes efter de i § 16, stk. 4, givne regler.
For vindmøllers  

 vedkommende udgør værdien af det private strømforbrug den del af de samlede  

 afskrivninger, driftsomkostninger og renteudgifter vedrørende vindmøllen, der  

 svarer til den private andel i møllens benyttelse (kWh), jf. cirkulære nr.  

 1987-11.
Ad nr. 4-6 Ændringerne er redaktionelle.
Hjortnæs (S) Klaus Hækkerup (S) Anne-Marie Meldgaard (S) Peder Sass (S)  

 Henning Nielsen (S) Bjarne Laustsen (S) Jes Lunde (SF) Jens Thoft (SF) Bente  

 Juncker (CD) Aagaard (KF) fmd.
Kirkegaard (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Glønborg (KRF) Bilag Nogle af udvalgets spørgsmål til skatteministeren og dennes svar herpå og  

 skatteministerens kommentarer til nogle henvendelser samt notat om fordelen  

 ved at køre privat i firmabil Spørgsmål 8:
»Hvorledes beskattes værdien af at have en leaset brugt bil til  

 rådighed? Nogle eksempler bedes givet på en beregningsmetode, som den vil blive  

 anvendt i praksis.
Vil beskatningen falde måned for måned eller år for år, såfremt der er  

 tale om samme bil?» Svar:
 Efter lovforslaget er det uden betydning for beskatningen af den ansattes  

 rådighed over en firmabil til privat kørsel, om virksomheden ejer firmabilen  

 eller har leaset firmabilen.
 Den ansatte får forhøjet sin skattepligtige indkomst med 25 pct. af  

 firmabilens markedsværdi på leasingtidspunktet, jf. lovforslaget side 6,  

 spalte 2, 7. afsnit.
Stilles således en leaset brugt firmabil, der på leasingtidspunktet har en  

 markedsværdi på f.eks. 200.000 kr., til rådighed for privat kørsel, forhøjes  

 den ansattes skattepligtige indkomst med 50.000 kr.
Er bilens markedsværdi  

 250.000 kr., er indkomstforhøjelsen 62.500 kr.
Er bilens markedsværdi 300.000  

 kr., er indkomstforhøjelsen 75.000 kr.
Værdiansættelsen ændres ikke i leasingperioden.
Således anvendes i hele  

 leasingperioden bilens markedsværdi på leasingtidspunktet som  

 beregningsgrundlag for værdiansættelsen af det gode, det er for den ansatte  

 at have firmabilen til rådighed for privat kørsel.
 Spørgsmål 32:
 Idet der henvises til svar på spm. 8, jf. bilag 38, ønskes følgende  

 oplyst:
Hvordan finder man i praksis ud af, hvilken værdi en leaset firmabil  

 har?» Spørgsmål 33:
»Hvorledes opgøres værdien af fri bil (leaset) for sælger, der hver  

 måned får stillet en leaset vogn til rådighed i ca. 14 dage? Der indgås ny  

 leasingaftale hver måned.« Spørgsmål 34:
»Skal en sådan sælger bilægge sin selvangivelse 12 vurderinger på  

 forskellige leasingbiler? Eller findes der en nemmere måde at opgøre dette på?» Svar:
 Normalt leases ubrugte biler.
Leases brugte biler, må der skønnes over bilens markedsværdi på  

 leasingtidspunktet.
Støtte for dette skøn kan hentes i Danmarks  

 Automobilforhandler Forenings brugtvognskatalog, bilannoncer eller lignende.
I de tilfælde, hvor der månedligt stilles en lejet bil til rådighed, må  

 værdiansættelsen principielt foretages hver måned.
En sådan situation er nu  

 næppe typisk.
 Sælgeren skal i sådan en situation opgøre værdien af rådigheden over den  

 bil, som firmaet stiller til rådighed for privat kørsel, for hver  

 rådighedsperiode og selvangive summen heraf, men det er jo frivilligt, om den  

 ansatte vil have bilen til rådighed for privat kørsel.
 Jeg ser ikke umiddelbart en nemmere måde at selvangive på.
 Spørgsmål 36:
 »Ministeren bedes yde teknisk assistance til udformning af  

 ændringsforslag, således at der indføres dispensationsmulighed for beskatning  

 af værdien af fri bil.
Ændringsforslaget bedes udformet således, at lønmodtagere, som primært  

 benytter den fri bil i forbindelse med erhvervsmæssig kørsel, typisk  

 handelsrejsende, efter konkret anmodning har mulighed for at få en  

 dispensation fra 25 pct.-beskatningsreglen og i stedet blive beskattet efter  

 lempeligere regler.
Skattemyndighederne skal efter udstukne retningslinier  

 have mulighed for at give særlige lønmodtagergrupper dispensation.« Svar:
 Jeg vil stærkt advare imod, at der indføres dispensationsordninger for  

 konkrete situationer, idet den tilsigtede forenkling herved let går tabt, og  

 fordi en sådan regel i alt for vidt omfang lægger op til konkrete  

 uoverensstemmelser mellem de skattepligtige og skatteadministrationen.
 Med dette forbehold mener jeg, at indsættelsen af følgende formulering som  

 et nyt 4. pkt. i den foreslåede § 16, stk. 4, i ligningsloven, måske kan  

 besvare spørgsmålet:
»Ligningsrådet kan for erhvervsgrupper, der i særlig grad er afhængig  

 af erhvervsmæssig biltransport, f.eks. handelsrejsende, bestemme, at den i 1.  

 pkt. nævnte sats på 25 pct. nedsættes til 15 pct. for biler med  

 anskaffelsespris på under 200.000 kr., når det kan antages, at de pågældende  

 årligt har en erhvervsmæssig kørsel i bilen, der væsentligt overstiger den  

 private kørsel.« Selv en sådan tilføjelse, uden dispensationsmulighed for de enkelte  

 tilfælde, kan imidlertid give anledning til konkrete tvistigheder mellem  

 myndighederne og skattepligtige, hvor der er tvivl, om den pågældende er  

 omfattet af Ligningsrådets dispensation.
Jeg må derfor gentage mine advarsler  

 mod en sådan regel.
Jeg vil i øvrigt tilføje, at der - som tidligere fremhævet - ikke efter de  

 foreslåede regler om beskatning af bil til rådighed sker nogen beskatning af  

 den erhvervsmæssige benyttelse.
Det er alene den private benyttelse, der  

 beskattes, og heraf følger, at heller ikke de pågældende faggrupper  

 beskattes, hvis de reelt ikke har bilen til rådighed for privat benyttelse.
 Spørgsmål 37:
»Ministeren bedes udforme et ændringsforslag, hvorefter der ved  

 beskatningen af fri bil tages hensyn til den værdiforringelse, bilen løbende  

 er udsat for.« Svar:
 Den værdiforringelse, som en bil løbende er udsat for, giver sig udtryk i  

 afskrivningen, der normalt antages at være stor i de første år.
I disse første år er der derimod normalt tale om ret beskedne udgifter til  

 reparation og vedligeholdelse.
Det er derfor et spørgsmål, om udgifterne til  

 afskrivning og vedligeholdelse under eet ikke - når man bortser fra  

 begyndelsesafskrivningerne - i realiteten er forholdsvis konstante.
 På denne baggrund overvejes et ændringsforslag, som kan tage højde for, at  

 de samlede udgifter ved bilholdet nok falder, når bilen er mere end et par år  

 gammel.
 Spørgsmål 38:
 Ad kommentaren til bilag 46:
 »Ministeren har i ovennævnte bilag og tidligere gjort specielt  

 opmærksom på, at det er en frivillig sag, om man vil have rådighed over en  

 firmabil til privatkørsel og dermed være undergivet den af regeringen  

 foreslåede skærpede beskatning.
 Ministeren bedes oplyse, hvorledes en ansat kan frigøre sig fra denne  

 skærpede beskatning ved at frasige sig rådighed over en firmabil til  

 privatkørsel.
Er det således tilstrækkeligt, at den ansatte og firmaets ledelse aftaler,  

 at firmabilen ikke benyttes til privatkørsel? Eller forudsætter en sådan  

 aftale en særlig af virksomheden fastsat kontrol? Under forudsætning af, at der er truffet en sådan aftale om, at den  

 ansatte ikke benytter firmabilen til privat kørsel, vil da en enkelt tur,  

 mens den pågældendes egen bil er på værksted f.eks., medføre beskatning efter  

 25 pct.-reglen?» Svar:
 Det er principielt en frivillig sag, om en ansat med firmabil vil have  

 firmabilen til rådighed for privat kørsel og dermed blive beskattet af  

 værdien heraf, eller om den ansatte alene vil have firmabilen til  

 erhvervsmæssig kørsel, hvilket er skattefrit for den ansatte.
 Sådan er det i dag, og sådan er det efter lovforslaget.
 Forskellen mellem gældende ret og lovforslaget er på dette punkt, at  

 beskatning efter gældende ret alene foretages på grundlag af det opgjorte  

 antal kørte kilometer privat, hvorimod beskatning efter lovforslaget  

 foretages på grundlag af rådighed over firmabil til privat kørsel.
 Denne forskel bevirker en ændring i, hvilke betingelser der skal være  

 opfyldt for at undgå beskatning, hvis en ansat har firmabil til rådighed.
 Om betingelserne for beskatning er til stede i det enkelte tilfælde,  

 tilkommer det ligningsmyndigheden at afgøre - i sidste instans domstolene.
 Har en ansat firmabil, må det umiddelbart forventes, at bilen ikke kun er  

 til rådighed for erhvervsmæssig kørsel, men også for privat kørsel.
 Derfor må den ansatte med firmabil, der ikke ønsker at blive beskattet af  

 råden over bilen til privat kørsel, over for ligningsmyndigheden  

 sandsynliggøre, at dette er tilfældet, og at bilen rent faktisk ikke anvendes  

 til privat kørsel.
 Vedrørende førstnævnte betingelse (rådighedsbetingelsen) kan det generelt  

 anføres, at det som et minimum må kræves, at der foreligger en skriftlig  

 aftale mellem den ansatte og arbejdsgiveren om, at firmabilen ikke må  

 anvendes til privat kørsel, herunder kørsel mellem hjem og arbejde.
 Er den ansatte sælger eller lignende, der normalt kører fra hjemmet til de  

 enkelte kunder som led i kundeopsøgende arbejde, er der i det af regeringen  

 stillede ændringsforslag inføjet en bestemmelse om, at en sådan person en  

 gang om ugen vil kunne køre i firmabilen fra hjemmet til virksomheden og  

 tilbage igen, uden at denne kørsel anses for privat i relation til denne  

 bestemmelse.
 Dernæst må det kræves, at arbejdsgiveren håndhæver aftalen, det vil bl.a.  

 sige, at arbejdsgiveren ikke afholder udgifter ved den ansattes private  

 kørsel i firmabilen.
 Vedrørende den anden betingelse (kørselsbetingelsen) kan det generelt  

 anføres, at der næppe kan stilles krav om, at den ansatte fører en egentlig  

 kørebog, der alene udviser erhvervsmæssig kørsel.
 På den anden side må den ansatte ved en beskrivelse af sine daglige  

 rutiner kunne overbevise ligningsmyndigheden om, at der rent faktisk ikke  

 foretages privat kørsel.
 For den bedømmelse er det et væsentligt moment, om bilen uden for  

 arbejdstiden står på arbejdspladsen eller ved den ansattes bolig.
Kører den ansatte alligevel privat i firmabilen, selv om det med  

 arbejdsgiveren er aftalt, at firmabilen ikke er til rådighed for privat  

 kørsel, må den ansatte beskattes, som om firmabilen var til rådighed for  

 privat kørsel, dvs. med en procentdel af bilens værdi.
Dette er også  

 tilfældet i det i spørgsmålet skitserede eksempel.
 Dette forhold tydeliggøres ved det af regeringen stillede ændringsforslag.
Skatteministeriet, Den 1. juni 1993 I henvendelsen af 26. maj 1993 fra Danmarks Automobilforhandler Forening  

 (L 286 - bilag 2) anføres, at lovforslaget lægger op til en væsentlig  

 skærpelse af beskatningen af firmabiler til skade for store dele af  

 erhvervslivet.
Jeg er enig i, at lovforslaget indebærer en øget beskatning af det gode,  

 det er at have bil til fri rådighed.
Skærpelsen skal imidlertid ses i forhold  

 til den hidtidige lempelige beskatning af disse tilfælde.
 I øvrigt er det jo principielt en frivillig sag, om man vil have rådighed  

 over en firmabil til privat kørsel og dermed undergives den skærpede  

 beskatning.
 Jeg kan derfor ikke anerkende, at den foreslåede beskatning vil hindre  

 aktive og initiativrige personer i at udføre deres arbejde.
 Dertil kommer, at det fortsat vil være mere fordelagtigt at have firmabil  

 til fri rådighed med alt betalt end selv at betale en tilsvarende bil.
 Den skattemæssigt ansatte værdi af det gode, som firmabilen repræsenterer,  

 lægges til den ansattes skattepligtige indkomst, hvorimod den, der selv ejer  

 bilen, skal tjene mere end det dobbelte af udgifterne vedrørende bilen for at  

 afholde disse udgifter.
 Virksomhederne vil med den foreslåede beskatning af fri firmabil muligvis  

 købe brugte biler i højere grad end i dag, men jeg forventer ikke, at det  

 sker i større omfang, fordi virksomhederne jo skal afholde de med ældre biler  

 forbundne yderligere vedligeholdelsesomkostninger.
 Det er i høj grad op til erhvervslivet selv, om den foreslåede beskatning  

 af fri firmabil skal medføre øgede omkostninger.
 Dertil kommer, at skal erhvervslivet subsidieres, skal det gøres mere  

 målrettet end ved en generelt lempelig beskatning af firmabiler, der både vil  

 favorisere den, der har bilen til rådighed som et rent frynsegode, og den,  

 der har bilen til rådighed som følge af en intensiv erhvervsmæssig benyttelse  

 i øvrigt.
 Vedrørende det af Danmarks Automobilforhandler Forening anførte om  

 lovforslag L 305 henvises til mine kommentarer til L 305 - bilag 7.
Skatteministeriet, Den 1. juni 1993 I henvendelsen af 26. maj 1993 fra Forenede Danske Motorejere (L 286 -  

 bilag 4) anføres vedrørende beskatning af firmabil til fri rådighed, at den  

 foreslåede skærpede beskatning vil indebære alvorlige konsekvenser for  

 sælgere, montører m.v., der har en betydelig kørsel for arbejdsgiver, og som  

 kører direkte fra hjemmet til kunder.
 For det første vil jeg fremhæve, at det principielt er frivilligt, om en  

 ansat af arbejdsgiveren vil have bil stillet til fri rådighed for privat  

 kørsel - og dermed blive beskattet af værdien heraf.
 For så vidt angår kørsel fra hjemmet direkte til kunder så udelukker dette  

 forhold ikke, at kørslen anses for erhvervsmæssig og ikke privat.
 FDM anfører endvidere, at forslaget vil have alvorlige konsekvenser for  

 automobilbranchen, idet salget af firmabiler vil falde drastisk.
 Det tror jeg ikke.
 For det første vil det stadig være økonomisk fordelagtigt for ansatte at  

 have firmabil til fri rådighed for privat benyttelse, idet udgiften til  

 skatten heraf er væsentligt lavere end udgiften - af beskattede midler - ved  

 selv at holde en tilsvarende bil.
For det andet er forudsætningerne for bilsalget gunstige for de kommende  

 år, fordi skatteomlægningen og regeringens økonomiske politik i øvrigt  

 indebærer en markant stimulering af den økonomiske aktivitet.
Herudover er  

 renten faldende, og der er skabt klarhed over skattereglerne for årene  

 fremover.
 I stedet for et faldende bilsalg er det nok realistisk at forvente en ikke  

 ubetydelig stigning i bilsalget.
 Vedrørende det af FDM anførte om beskatning af motorcykler, befordring og  

 benzin m.v. henvises til min besvarelse af henholdsvis L 305 - bilag 12, L  

 285 - bilag 3 og L 300 - bilag.
Skatteministeriet, Den 7. juni 1993 I henvendelsen af 1. juni 1993 (L 286 - bilag 17) stiller Danmarks  

 Automobilforhandler Forening forslag om, at privat kørsel med personbil, ejet  

 af arbejdsgiver, beskattes med 15 pct. af bilens anskaffelsessum som tillæg  

 til brugerens bruttoløn, dog med et maksimum på 80.000 kr.
 D.A.F. begrunder forslaget med, at der derved skabes en ligestilling op  

 til en anskaffelsessum på 400.000 kr. i forhold til den gældende beskatning,  

 men med opnåelse af de administrative fordele.
 Jeg er ikke enig i, at D.A.F.'s forslag vil medføre en ligestilling i  

 forhold til de gældende regler for biler til en anskaffelsessum på op til  

 400.000 kr.
Som D.A.F. selv illustrerer ved taleksempler, indebærer forslaget om en  

 sats på 15 pct. en lempelse af beskatningen i forhold til den nugældende  

 beskatning af en privatkørsel på 8.000 km, som efter de gældende regler er  

 minimumssatsen for personer, der ikke fører kørebog.
Hertil skal endda lægges  

 et kilometerantal for kørsel mellem hjemmet og arbejdspladsen, kørsel til  

 eventuel fritidsbolig, feriekørsel og lignende.
Det er således ikke realistisk generelt at regne med et privat  

 kørselsbehov i firmabil på kun 8.000 km årligt.
Til sammenligning kan jeg  

 oplyse, at den gennemsnitlige kørsel i private biler kan ansættes til ca.  

 15.000 km om året.
 Jo mere den enkelte kører privat i firmabil, desto større skattelettelse  

 vil den enkelte opnå ifølge D.A.F.'s forslag, og desto større vil  

 provenutabet dermed blive i forhold til de gældende regler.
 For eksempel ville en person med en indkomst over 240.000 kr. og med en  

 privat kørsel på 8.000 km årligt i en bil til 200.000 kr. ifølge D.A.F's  

 forslag efter skatteomlægningen med en marginalskat svarende til skatteloftet  

 i eksempelvis 1995-niveau kunne opnå en skattelettelse på ca. 2.700 kr. i  

 forhold til i dag, medens der under samme forudsætninger, men med en årlig  

 kørsel på 15.000 km, ville kunne opnås en skattelettelse på godt 12.000 kr.
 Formålet med det fremsatte lovforslag er jo netop at skærpe den gældende  

 beskatning af fri bil til rådighed, således at beskatningen kommer i bedre  

 overensstemmelse med, hvad det koster at holde egen bil.
 Selv med den foreslåede beskatning vil det fortsat være billigere af  

 betale skatten af værdien af firmabil til rådighed for privat kørsel frem for  

 selv at holde en tilsvarende bil med de dermed forbundne udgifter.
 Skattereformens samlede virkninger og regeringens økonomiske politik i  

 øvrigt giver - sammen med rentefaldet - grundlag for en forventning om en  

 ikke udbetydelig stigning i salget af personbiler i 1994.
 Jeg frygter derfor ikke for beskæftigelsen i automobilbranchen som følge  

 af lovforslaget om skærpet beskatning af firmabiler til rådighed for privat  

 brug.
Skatteministeriet, Den 11. juni 1993 I henvendelsen fra Erik Vestergård (L 286 - bilag 24) spørges, hvorfor der  

 i de gældende regler er forskel på beskatningen af privat kørsel i firmabil  

 og den godtgørelse, som virksomheder skattefrit kan udbetale til  

 medarbejdere, der kører for virksomheden i egen bil.
 Forskellen illustreres med den gældende kilometersats på 4 kr. for privat  

 kørsel i en firmabil til 200.000 kr. og den gældende kilometersats på 2,21  

 kr. for skattefri kørselsgodtgørelse for de første 12.000 km's kørsel for  

 virksomheden i egen bil.
De gældende regler for værdiansættelse af privat kørsel i firmabil er  

 således, at når arbejdsgiveren betaler alle de med kørslen forbundne udgifter  

 og bilen ikke er over 3 år gammel, så værdiansættes med en sats pr. km privat  

 kørsel svarende til 1/50 promille af bilens nyværdi ved kørsel indtil 10.000  

 km, dog mindst 3 kr. og højst 8 kr.
Ved privat kørsel over 10.000 km  

 foretages værdiansættelsen med 1/3 af den opgjorte kilometersats for kørsel  

 indtil 10.000 km, dog højst 1,50 kr.
Er bilen mere end 3 år gammel, opgøres  

 kilometersatsen på grundlag af virksomhedens købspris.
 Den skattefrie godtgørelse, som arbejdsgivere kan udbetale til ansatte for  

 kørsel for virksomheden i egen bil, udgør 2,21 kr. for kørsel indtil 12.000  

 km, og 1,16 kr. for kørsel derudover - i 1992.
Begge værdiansættelser tilsigter en tilnærmet værdiansættelse af  

 udgifterne pr. kørt km.
Forskellen mellem kilometersatserne udspringer bl.a.  

 af, at kilometersatsen for privat kørsel i firmabil er opgjort som en  

 skattepligtig indkomst, hvorimod kilometersatsen for skattefri  

 kørselsgodtgørelse er en skattefri ydelse.
 Dertil kommer så, at der ved fastlæggelsen af kilometersatsen for privat  

 kørsel i firmabil tages hensyn til bilens pris, hvilket ikke er tilfældet ved  

 kørselsgodtgørelsen.
 Der indgår nok også i baggrunden for disse regelsæt en antagelse om, at  

 bilen, der stilles til rådighed af arbejdsgiveren, formentlig kører mere  

 erhvervsmæssigt end privat, medens det gennemsnitligt er omvendt for de  

 private biler, som anvendes til erhvervsmæssig kørsel.
Vedrørende den foreslåede beskatning af firmabil til rådighed for privat  

 kørsel bemærkes i øvrigt, at det alene er den private brug af firmabilen og  

 ikke den erhvervsmæssige brug, der beskattes.
Det er principielt frivilligt,  

 om en ansat med firmabil vil have bilen til rådighed for privat brug og  

 dermed beskattes af værdien heraf.
Skatteministeriet, Den 11. juni 1993 I henvendelsen af 10. juni 1993 fra Sammenslutningen af Landbrugets  

 Arbejdsgiverforeninger (L 286 - bilag 52) opfordres Folketinget og regeringen  

 til - i relation til forslaget om ændret værdiansættelse af friboliger - at  

 drage omsorg for, at almindelige produktionsvirksomheder og deres  

 medarbejdere ikke rammes erhvervsmæssigt og beskæftigelsesmæssigt af nogle  

 regler, der i virkeligheden har sigte mod nogle konkrete og enkeltstående  

 misbrugssituationer.
 SALA frygter, at forslaget om individuelle vurderinger ved  

 skattemyndighederne af værdien af boligretten under hensyn til  

 boligkontraktens indhold vil give grundlag for en individuel praksis fra  

 kommune til kommune og eventuelt fra sag til sag.
Forholdet er ikke anderledes end i andre tilfælde på skatteområdet, hvor  

 der er overladt ligningsmyndighederne et skøn.
Jeg tror ikke, at de  

 foreslåede regler vil give anledning til væsentlige problemer.
 Også i dag beror værdiansættelsen af friboliger på et skøn.
 Ukorrekte skøn på skatteområdet imødegås dels ved, at Ligningsrådet og de  

 statslige told- og skattemyndigheder udarbejder vejledende retningslinier for  

 skønsudøvelsen, dels gennem de statslige told- og skattemyndigheders  

 tilsynsfunktion i forhold til de kommunale skattemyndigheder, og endelig  

 gennem klagesystemet.
 Efter lovforslaget skal værdien af friboliger sættes til markedsværdien.
 SALA giver som eksempel på vanskeligheden ved at udfinde markedsværdien en  

 medarbejderbolig til et gartneri, hvor boligen rent faktisk ikke har nogen  

 markedsværdi, fordi den ikke befinder sig på markedet, og hvor medarbejderen  

 eventuelt har en i ansættelseskontrakten fastlagt pligt til at bebo netop den  

 pågældende bolig pga. installationer i forbindelse med døgnovervågning af  

 produktion på virksomheden.
 Der vil naturligvis forekomme tilfælde, hvor den aktuelle bolig ikke  

 markedsføres, men det forhindrer ikke, at der skønsmæssigt kan fastsættes en  

 værdi af boligretten ved sammenligning med tilsvarende boliger.
 Der skal i øvrigt naturligvis ved værdiansættelsen tages hensyn til de  

 ulemper, der er forbundet med en boligs beliggenhed i nær tilknytning til en  

 produktionsvirksomhed.
SALA anfører, at specielt i bynære områder, hvor huslejeniveauet er højt,  

 vil anvendelsen af markedsværdien kunne medføre betydelige skattestigninger  

 for de ansatte, der har fribolig.
Dertil kommer, at virksomhederne i disse  

 områder er belastet med høje ejendomsskatter, hvorfor de ikke i alle tilfælde  

 vil have råd til at kompensere den ansatte for skattestigningen.
 Der kan i disse tilfælde muligvis opstå visse tilpasningsproblemer til den  

 nye værdiansættelsesmetode, men jeg tror, at disse problemer vil vise sig at  

 være af ret begrænset omfang.
 Som anført i bemærkningerne til lovforslaget må jeg generelt fastholde, at  

 der ved værdiansættelsen ikke skal tages hensyn til, om friboligen har  

 karakter af en tjenestebolig eller en helt frivillig benyttelse, idet  

 eventuel kompensation for sådanne personlige ulemper forbundet med  

 tjenesteboliger er et mellemværende mellem arbejdsgiver og arbejdstager, der  

 i givet fald bør vederlægges herfor med beskattede midler.
 I øvrigt henvises til mit svar på udvalgets spørgsmål 3 (L 286 - bilag  

 65).
Skatteministeriet Den 1. juni 1993 Til Folketingets Skatteudvalg Hermed fremsendes notat om fordelen ved at køre privat i firmabil også  

 efter de foreslåede regler om beskatning af fri bil til rådighed.
Notat om fordelen ved at køre privat i firmabil også efter de  

 foreslåede regler om beskatning af fri bil til rådighed I overensstemmelse med Personskatteudvalgets anbefaling foreslås det at  

 ændre reglerne om beskatning af fri bil til rådighed således, at  

 skattegrundlaget opgøres som 25 pct. af bilens pris.
 Efter forslaget vil det fortsat være betydelig mere fordelagtigt at køre  

 privatkørsel i en firmabil end i en privat bil, der ikke anvendes til  

 erhvervsmæssig kørsel.
 I tabellerne 1-2 nedenfor er for en person, der har en årlig  

 privatkørsel på 8.000 km i typiske biler i prisklassen 150.000-300.000 kr.  

 med indkomster på henholdsvis under og over 240.000 kr., vist:
 Søjle 1: Med udgangspunkt i FDM's opgørelse for 1993 ved en årlig  

 kørsel på henholdsvis 15.000 km og 30.000 km viser søjle 1 den beregnede  

 årlige udgift indklusive afskrivning og nettorenteudgifter ved en årlig  

 kørsel på 8.000 km i en privat bil, der ikke anvendes til erhvervskørsel.  

 Tallene i denne søjle ligger til grund for beregningerne i søjle 4.
 Søjle 2: Skattegrundlaget efter de gældende regler om beskatning  

 af fri bil til rådighed, hvilket svarer til en lønindtægt af samme størrelse  

 før skat.
 Søjle 3: Skattegrundlaget efter de foreslåede regler om beskatning  

 af fri bil til rådighed, hvilket ligeledes svarer til en lønindtægt af samme  

 størrelse før skat.
 Søjle 4: Den indtægt, der efter skatteomlægningen skal tjenes, for  

 at indtægten efter skat kan betale en privat biludgift svarende til søjle 1.  

 Der er forudsat skatteprocenter i 1995-niveau på henholdsvis 51 og  

 63,5 efter skitsen til en skatteomlægning, eksklusive arbejdsmarkedsbidraget.
 Tabel 1 viser eksempelvis, at det efter FDM's satser koster 45.000 kr.  

 årligt ud af beskattede kroner at holde en privat bil til en pris på 200.000  

 kr. med en årlig kørsel på 8.000 km, jf. søjle 1.
 For en person med en indkomst på over 240.000 kr. svarer udgiften på  

 45.000 kr. til, at vedkommende skal tjene 123.288 kr. før skat for at holde  

 en privat bil til 200.000 kr., jf. søjle 4.
 En person med fri bil til rådighed til en pris på 200.000 kr. skal derimod  

 efter de nugældende regler kun forøge den skattepligtige indkomst med 32.000  

 kr. for at kunne køre 8.000 km privat, jf. søjle 2, altså et væsentlig lavere  

 beløb end de 123.288 kr., som personen med privat bil skal tjene før skat for  

 at holde en bil til 200.000 kr.
 Efter de foreslåede regler skal samme person med fri bil til rådighed til  

 en pris på 200.000 kr. forøge den skattepligtige indkomst med 50.000 kr. for  

 at kunne køre et frit antal kilometer privat, jf. søjle 3. Også dette beløb  

 er væsentlig lavere end de 123.288 kr., som personen med privat bil skal  

 tjene før skat for at holde en bil til 200.000 kr.
 Generelt viser alle eksemplerne i tabellerne 1-2, at det med en  

 årlig privatkørsel på 8.000 km i en typisk bil i prisklassen 150.000-300.000  

 kr. efter de nugældende regler er betydelig mere fordelagtigt at køre  

 privatkørsel i en firmabil end i en privat bil, der ikke anvendes til  

 erhvervskørsel, og at dette også vil være tilfældet efter de foreslåede  

 regler om beskatning af fri bil til rådighed.
 På den baggrund er det ikke urimeligt at indføre regler, som alt andet  

 lige indebærer en skærpelse af beskatningen af fri bil til rådighed ved et  

 mindre privat kørselsomfang.
 Faktisk burde satsen for opgørelsen af skattegrundlaget for kørsel i fri  

 bil til rådighed snarere fastsættes til 40-50 pct., hvis den skattemæssige  

 fordel ved privatkørsel i firmabil helt skulle fjernes.
 Det betyder, at man efter de foreslåede regler om beskatning af fri bil  

 til rådighed kun skal beskattes med et beløb svarende til ca. halvdelen af  

 det beløb, som det efter FDM's satser koster at holde en privat bil for  

 beskattede kroner.
 Dermed er der i det fremsatte lovforslag taget et udstrakt hensyn til, at  

 firmabilen, der stilles til rådighed, også er et arbejdsredskab, og at bilen  

 ofte vil være dyrere end den bil, som brugeren ville anskaffe sig, hvis  

 vedkommende selv skulle afholde udgifterne til køb og brug af bilen.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse i den affattelse,  

 hvori lovforslaget foreligger efter 2. behandling.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse .
Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse i den affattelse, hvori  

 lovforslaget foreligger efter 2. behandling.
Mindretallet beklager, at det  

 oprindelige lovforslag ikke blev fastholdt.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse .
 Ved 2. behandling af lovforslaget stemte Fremskridtspartiet for de  

 ændringsforslag, der betød forbedringer af lovforslaget.
Mindretallet mener, at skatter fratager mennesker den personlige frihed,  

 jo større og flere skatter, jo mindre personlig frihed.
Idet  

 Fremskridtspartiet ønsker størst mulig personlig frihed, ønsker  

 Fremskridtspartiet at reducere samtlige skatter mest muligt.
Fremskridtspartiet mener, at skattepolitikken skal sikre, at den kraftigt  

 reducerede offentlige sektor kan finansieres med færrest mulige  

 tvangsopkrævede skatter og brugerbetaling.
Men målet må også være, at de få  

 nødvendige offentlige udgifter i størst muligt omfang finansieres gennem  

 frivillige bidrag.
Det er nødvendigt, at staten opkræver skatter eller afgifter til  

 finansiering af de politisk bestemte opgaver, som staten og det offentlige  

 skal udføre.
Betingelsen for kraftige skattelettelser er derfor politisk  

 vilje til at nedbringe de offentlige udgifter tilsvarende.
Men selv om der er  

 tale om politisk bestemte opgaver, der dermed skal finansieres over de  

 offentlige budgetter med skatteindtægter, er det ikke nødvendigt, at de  

 organer og institutioner, der skal udføre opgaverne, er offentlige.
Der kan i  

 meget vid udstrækning udliciteres opgaver fra det offentlige til privat  

 varetagelse.
Skatter ødelægger samfundsøkonomien og de enkeltes privatøkonomi, da  

 skatterne virker som tyveri fra den enkeltes privatøkonomi.
Hvis  

 samfundsøkonomien skal forbedres, er det nødvendigt at reducere skatterne  

 mest muligt.
Spørgsmålet om skattelettelser er snævert forbundet med den offentlige  

 sektors udgiftsbehov.
Jo større de offentlige udgifter er, jo større må  

 indtægterne (skatterne) nødvendigvis være.
Fremskridtspartiet accepterer ikke  

 større skattelettelser, uden at de ledsages af modsvarende reduktioner i de  

 offentlige udgifter, ellers opnås bare store underskud.
Jo færre opgaver, det politisk bestemmes at det offentlige skal udføre, jo  

 færre penge skal der opkræves i skatter og afgifter.
Derfor er det både  

 nødvendigt med omfattende privatiseringer, rationaliseringer og beskæringer  

 af den offentlige sektor.
Regeringen med embedsmandsapparatet i ryggen vil med den foreliggende  

 skattereform forsøge det umulige: Man vil beskatte danskerne og gennem  

 beskatningen skabe vækst og velfærdsfremgang.
Det er umuligt.
Visse enkeltelementer i lovforslagene indeholder dog gode ideer, men  

 desværre betyder helheden, at de positive elementer undergraves og i værste  

 fald gøres decideret negative.
I forbindelse med omlægningen af  

 skatteskalaerne for personlig indkomst er det glædeligt, at regeringen har  

 indset nødvendigheden af at nedsætte skatterne.
I en situation med voksende  

 behov for international handel kædet sammen med den øgede internationale  

 mobilitet for såvel arbejdskraft, varer, serviceydelser som kapital og ikke  

 mindst med Danmarks forhold set i EF-sammenhæng er det en tvingende  

 nødvendighed at se på blandt andet skatteforholdene.
 Fremskridtspartiet har i adskillige år plæderet for lavere skatter.  

 Regeringens lovforslag er udarbejdet med baggrund i den særlige danske  

 skattetradition, hvor skattelettelser reelt kun består af skatteomlægninger.
Fremskridtspartiet ønsker derimod, at skattelettelser skal udformes med et  

 særligt strategisk sigte, der både tager højde for den nuværende  

 ledighedsudvikling og de langsigtede muligheder for at påvirke danskernes  

 adfærdsmønster, der i dag er forvredet af det høje skatteniveau.
Mindretallet  

 vil derfor foreslå, at skattelettelserne i stedet sammensættes på en sådan  

 måde, at de tilgodeser en række kortsigtede såvel som langsigtede  

 målsætninger.
Ved reelle og markante lettelser i beskatningen vil virksomhedernes behov  

 for at gøre brug af frynsegoder og lønaccessioner blive mindre og vil derfor  

 blive erstattet af almindelig lønindkomst.
Dermed øges også  

 beskatningsgrundlaget.
 Det foreliggende samlede lovkompleks om en skattereform medfører desværre  

 ikke markante og reelle lettelser for privatøkonomien, og derfor har  

 regeringen set muligheden for at øge beskatningen på dette punkt.
Lovforslagets gennemførelse betyder i øvrigt, at ansatte med behov for at  

 varetage en del af det med jobbet forbundne arbejde fra en telefon placeret i  

 hjemmet selv vil skulle påtage sig betalingen.
Det betyder med andre ord, at  

 arbejdsindsatsen for de enkelte firmaer bliver begrænset, og dermed falder  

 den samlede aktivitet og effektivitet.
Fremskridtspartiet mener, at dette lovforslag vil medføre, at der bliver  

 et voksende antal firmabiler.
Nedenstående eksempel viser klart, at det for  

 ansatte vil være en stor fordel med firmabiler:
Hvis den ansatte får virksomheden til at købe en bil til 150.000 kr. og  

 derefter stiller den til rådighed for medarbejderen, vil beskatningen og  

 driften af dette frynsegode ikke overstige udgifterne til offentlig transport  

 for en dansk gennemsnitsfamilie.
Og det er vel at mærke inklusive benzin,  

 forsikring, afskrivning etc.
 Endvidere betyder lovforslagets gennemførelse, at sælgere og  

 handelsrejsende bliver ramt urimelig hårdt.
 Fremskridtspartiet kan derfor ikke støtte lovforslaget, der medfører en  

 stigning i skattegrundlaget samt en forøgelse af skatteprovenuet. (I hvert  

 fald budgetteret).
 I forbindelse med, at Ligningsrådet reelt gives lovgivningsmagt på  

 området, foreslår Fremskridtspartiet, at Ligningsrådet tager aspektet med  

 ministerbiler som frynsegode op og udstikker retningslinier herfor.
