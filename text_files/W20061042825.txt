Klage over manglende duplex-lydscanning, utilstrækkelig bedøvelse og manglende opfølgning i forbindelse med behandling af åreknuder Nævnet fandt grundlag for kritik af speciallægen.
Speciallæge anførte, at der ikke blev foretaget præoperativ duplex-scanning.
Ifølge Sundhedsstyrelsens referenceprogram for behandling af åreknuder vil supplerende anvendelse af farve-Doppler være en forudsætning for korrekt udførelse af behandlingsproceduren af ukomplicerede åreknuder i parvaområdet.
Før operation i parvaområdet er det vigtigt at få afklaret, om der foreligger utæthed i indløbet til den dybe vene, og til afklaring af dette er Lyddoppler utilstrækkelig, da man ved denne metode kun kan konstatere en eventuel insufficiens, men ikke den nøjagtige lokalisation.
 Det var nævnets vurdering, at operationsbeskrivelsen var så kortfattet, at det ikke var muligt at konkludere, hvad der eksakt var foretaget på vena saphena parva.
 Nævnet fandt ikke grundlag for kritik af speciallægens opfølgning af behandlingen, men fandt dog, at det havde været hensigtsmæssigt, om patienten allerede umiddelbart postoperativt var blevet orienteret om efterforløbet.
 Nævnet lagde vægt på, at det fremgik af klagen, at patienten selv havde fravalgt at møde til suturfjernelse og at det fremgår af journalen, at der blev sendt et brev til hende om at henvende sig til kontrol/efterbehandling.
