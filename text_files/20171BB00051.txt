Fremsat den 7. december 2017 af Kirsten Normann Andersen (SF) og Jacob Mark (SF) Forslag til folketingsbeslutning om krav om, at tobakssalg skal ske fra en kiosk eller en særlig kasselinje i supermarkederne samt markedsføres og sælges i neutrale indpakninger Folketinget pålægger regeringen senest den 1. april 2018 at fremsætte forslag om de nødvendige ændringer i relevant lovgivning, således at salg af tobaksvarer i fremtiden skal ske fra en kiosk eller en særlig kasselinje i supermarkederne.
Samtidig skal tobaksvarer markedsføres og sælges i neutrale indpakninger.
Bemærkninger til forslaget Formålet med den nuværende lovgivning om forbud mod salg af tobak til personer under 18 år og forbud mod tobaksreklamer har været at begrænse især unges rygning.
Dette ser desværre ikke længere ud til at gå i den rigtige retning, eftersom unges rygning igen er stigende.
Ifølge en undersøgelse fra Kræftens Bekæmpelse og Epinion er unges rygning steget fra 18 pct. til 22 pct. (Kilde: »Flere unge ryger«, Kræftens Bekæmpelse, 4. marts 2017). Vi bevæger os derfor stille og roligt væk fra regeringens mål om at få en røgfri generation i 2030. Derfor foreslår SF, at salg af tobaksvarer i fremtiden skal besværliggøres yderligere, så salget udelukkende sker fra kiosker eller særlige kasselinjer i supermarkedet.
På den måde kan det efter forslagsstillernes opfattelse også blive nemmere at håndhæve kravet om, at man skal være 18 år for at købe tobak, fordi man her vil have en klar forventning om, at der skal vises legitimation.
Derudover vil supermarkederne have bedre mulighed for at bemande disse kiosker og kasselinjer med særlig erfarne kassemedarbejdere.
SF mener, at man skal trække på de gode erfaringer, man siden 2012 har haft med tobakssalg i neutrale indpakninger i Australien  dog med bevaring af de sundhedsmæssige advarsler på pakkerne.
Formålet med de neutrale pakninger har været at øge effekten af de påtrykte sundhedsadvarsler, fordi de dermed fremstår stærkere på pakkerne.
Formålet har også været at mindske muligheden for at vildlede forbrugerne i forhold til de skadelige effekter af tobaksrygning (Kilde: »Introduction of tobacco plain packaging in Australia«, The Department of Health, 23. oktober 2017). Fra 2010 til og med 2013, hvor Australien indførte flere stramninger på rygeområdet, har landet oplevet det største fald i antallet af daglige rygere i 20 år  fra 15,1 pct. til 12,8 pct. (Kilde: »Australsk kræftforening: Neutrale cigaretpakker er en »utrolig succes««, Politiken, 20. maj 2017).
 I EU er Storbritannien, Irland og Frankrig i gang med at indføre salg af neutrale pakninger.
Økonomi De foreslåede ændringer af markedsføringen af tobak forventes ikke at have nogen særlige økonomiske konsekvenser for statskassen, ud over at ændringerne forhåbentlig kan nedsætte antallet af debuterende rygere og dermed provenuet af »giftskatterne«.
Dette vil så kunne modsvares af en bedre folkesundhed.
 Forslagsstillerne mener, at der snarest bør gribes ind, og derfor pålægges regeringen i indeværende samling og senest den 1. april 2018 at fremsætte de nødvendige forslag og ændringer.
Skriftlig fremsættelse Kirsten Normann Andersen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om krav om, at tobakssalg skal ske fra en kiosk eller en særlig kasselinje i supermarkederne samt markedsføres og sælges i neutrale indpakninger.
(Beslutningsforslag nr.
B 51) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
