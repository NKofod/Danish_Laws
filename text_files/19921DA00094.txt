Nr BTB 94 Betænkning og indstilling vedrørende den af statsrevisorerne afgivne  

 endelige betænkning over statsregnskabet for finansåret 1990   

 Nr B 94 1992-93, 1. samling Afgivet af Finansudvalget Afgivet: 19930421 Finansudvalget har behandlet den af statsrevisorerne afgivne endelige betænkning over statsregnskabet for finansåret 1990 samt de af statsrevisorerne afgivne beretninger.
I forbindelse med gennemgangen af betænkningen og beretningerne har  

 udvalget stillet spørgsmål til en række ministre.
Ministrenes skriftlige  

 besvarelser af spørgsmålene er optrykt i bilaget til nærværende betænkning.
 Det bemærkes, at udvalget løbende har haft lejlighed til at behandle  

 statsrevisorernes beretninger og de rigsrevisorrapporter, der ligger til  

 grund for disse, efterhånden som de har foreligget, og at udvalget derfor  

 også i forbindelse hermed eller f.eks. i forbindelse med gennemgangen af de  

 årlige bevillingslovforslag har stillet spørgsmål til ministre, hvor der har  

 været anledning hertil.
 Ligesom i tidligere år tilslutter udvalget sig generelt samtlige kritiske  

 udtalelser, statsrevisorerne har fremsat i betænkningen og beretningerne, og  

 udvalget forudsætter, at den rejste kritik allerede har givet de berørte  

 ministerier og styrelser anledning til dybtgående overvejelser om en  

 forbedring af budgetlægningen og regnskabsaflæggelsen på de punkter, som  

 omfattes af kritikken.
 Et mindretal (Fremskridtspartiets medlem af udvalget) udtaler  

 følgende:
 Folketinget har med stemmeflerhed vedtaget en tillægsbevillingslov for  

 1990. Nu skal det endelige regnskab godkendes, hvilket er en ren formalitet.  

 Statsrevisorernes betænkning over statsregnskabet for finansåret 1990  

 opregner en række punkter, hvor ministerierne har fået vejledning og påtale.  

 At Fremskridtspartiet indstiller statsregnskabet til vedtagelse, skal ikke  

 tages som udtryk for, at man giver samtykke til det store overforbrug, der  

 også fandt sted i 1990.
Ved behandlingen af statsregnskabet for 1989 som ved de mange tidligere  

 års statsregnskaber var vi overoptimistiske og troede, at grænsen for det  

 folketingsvedtagne overforbrug i staten var nået.
Men lige så sikkert har det  

 været, at det næste års regnskab har udvist yderligere udvidelser i  

 statsfrådseriet.
Ud over den kendsgerning, at det er skatteyderne, der må  

 grave dybere i lommen, hver gang et politisk flertal bevilger nye udgifter  

 eller afviser at gennemføre besparelser, så er de stigende statsbudgetter  

 udtryk for en uhyggelig tendens.
Mens hele Østeuropa er i opbrud og skriger efter fri markedsøkonomi og  

 »mindre stat«, går vi den modsatte vej.
Velfærdsstatens bedrag  

 betyder daglig salamireduktion af befolkningens frihed.
Frihed er bedst  

 defineret som fravær af tvang.
Politiske flertal for begunstigelse af nogle  

 grupper betyder efterfølgende ufrihed og tvang for andre grupper.
Skal de danske problemer med arbejdsløshed, virksomhedslukninger,  

 statsgæld og skatteplyndring af befolkningen løses, er en kraftig reduktion  

 af de offentlige udgifter den eneste farbare vej.
Dette kræver, at  

 Folketinget vedtager reducerede finanslove, at der ikke kommer yderligere  

 udgifter med tillægsbevillinger, og at de enkelte ministerier lever op til  

 kravet om, at man skal passe meget bedre på andres penge end på sine egne.  

 Rigsrevisionen og statsrevisorerne er vigtige redskaber til at sikre det  

 sidste.
Vi forventer, at regeringen og de enkelte ministerier tager  

 revisorernes betænkning alvorligt og strammer sig op.
 Herefter indstiller udvalget i overensstemmelse med  

 statsrevisorerne følgende:
Forslag til folketingsbeslutning i henhold til grundlovens § 47 med hensyn til statsregnskabet for finansåret 1990 Statsregnskabet for finansåret 1990  

 godkendes.
Baadsgaard (S) Thor Pedersen (V) Frank Jensen (S) Klaus Hækkerup (S) Hans  

 Erenbjerg (S) Pia Gjellerup (S) nfmd.
Erik B.
Smith (S) Jes Lunde (SF)  

 Peter Duetoft (CD) Anne Birgitte Lundholt (KF) Henning Andersen (KF) Karen  

 Højte Jensen (KF) Mejdahl (V) Svend Heiselberg (V) Kim Behnke (FP)  

 Bilgrav-Nielsen (RV) fmd.
Glønborg (KRF) Bilag Finansministeriet FINANSMINISTERIET Den 6. april 1993 Vedlagt fremsendes i 70 eksemplarer svar på udvalgets spørgsmål af 17.  

 marts 1993 - § 7, bilag 80. Vedr.
SR90.
Med venlig hilsen Mogens Lykketoft Til Finansudvalget Besvarelse af Finansudvalgets spørgsmål af 17. marts 1993 vedr. § 7-bilag 80, vedr.
SR90 Spørgsmål 3:
 »Hvilke initiativer vil regeringen tage til opfølgning af  

 statsrevisorernes understregning af, at hvor selvejende institutioner  

 modtager statsmidler, skal der sikres tilsynsmyndigheden beføjelser i samme  

 omfang, som fondslovgivningen giver fondsmyndigheden, herunder  

 søgsmålskomperence«.
 Svar:
 Finansudvalget henviser i fremsendelsesskrivelsen vedrørende spørgsmålet  

 til statsrevisorberetning 11/90 om selvejende institutioners retlige stilling  

 sammenholdt med endelig betænkning over statsregnskabet for finansåret 1990,  

 side 227-243. Statsrevisorerne anførte i den endelige betænkning over  

 statsregnskabet på side 243 følgende:
 »Statsrevisorerne ønsker udtrykkeligt at understrege, at hvor  

 selvejende institutioner modtager statsmidler, skal der sikres  

 tilsynsmyndigheden beføjelser i samme omfang, som fondslovgivningen giver  

 fondsmyndigheden, herunder søgsmålskompetence«.
 Den citerede bemærkning har relation til den redegørelse af 12. oktober  

 1992 fra undervisningsministeren, som er optrykt i den endelige betænkning.  

 Undervisningsministeren tilkendegav i denne redegørelse, at han i videst  

 mulige omfang ville søge at opnå lovhjemmel vedrørende søgsmålskompetence i  

 forbindelse med pålæggelse af erstatningsansvar for bestyrelser for visse  

 selvejende uddannelsesinstitutioner.
I sit notat til statsrevisorerne anførte rigsrevisor, at han finder dette  

 tilfredsstillende.
I anledning af, at undervisningsministeren anfører, at en  

 sådan søgsmålskompetence ikke vil blive søgt f.s.v. angår frie grundskoler,  

 private gymnasieskoler og HF-kurser, finder rigsrevisor principielt, at  

 undervisningsministeren som minimum bør sikre de samme tilsynsbeføjelser,  

 herunder søgsmålskompetence, som tilkommer fondsmyndigheden i henhold til  

 fondslovgivningen.
 Ved sin påtegning tilslutter statsrevisorerne sig dette synspunkt.
 Da denne del af spørgsmålet således vedrører Undervisningsministeriets  

 område, er spørgsmålet videresendt til dette ministerium med henblik på  

 besvarelse.
Det bemærkes, at regeringen ikke har planer om at søge generel  

 lovhjemmel til at meddele tilsynsmyndigheden søgsmålskompetence i sager om  

 selvejende institutioner.
Dette skyldes, at de selvejende institutioner har  

 meget forskellig baggrund og forskellige fundatsbestemte styringsmæssige  

 forhold.
Den tværministerielle arbejdgruppe, der i 1989 afgav betænkning om  

 selvejende institutioner - og hvori deltog både Rigsrevisionen og  

 Justitsministeriet - anbefalede ikke en sådan generel løsning.
 Spørgsmål 4:
 »Vil det specielt for så vidt angår bestyrelsesansvaret blive  

 overvejet at indføre samme regler, som gælder for bestyrelsesmedlemmer i  

 aktieselskaber«.
 Svar:
I den i svaret på spørgsmål 3 nævnte betænkning fra arbejdsgruppen om  

 selvejende institutioner blev bestyrelsesmedlemmers ansvar undersøgt.
Af  

 undersøgelsen fremgår, at bestyrelsesmedlemmer i selvejende institutioner er  

 underkastet dansk rets almindelige erstatningsregel (culpareglen). Af  

 retspraksis fremgår imidlertid, at denne erstatningsregel ikke anvendes lige  

 strengt i alle situttioner.
Der er således en tendens til at skærpe kravene  

 til forsvarlig handlemåde, når der er tale om personer, som udøver et  

 erhverv.
Kravene til den professionelle erhvervsmand, advokaten eller  

 revisoren, der indtræder i en aktieselskabsbestyrelse, vil således være  

 strengere end kravene til det bestyrelsesmedlem, som - måske af mere  

 idealistiske grunde - er indtrådt i bestyrelsen for en tilskudsmodtagende  

 kulturinstitution eller offentlig, almennyttig selvejende institution.
En regel om, at medlemmer af selvejende institutioners bestyrelser skal  

 være undergivet de samme regler, som gælder for bestyrelsesmedlemmer i  

 henhold til aktieselskabsloven, vil næppe blive opfattet som rimelig i alle  

 tilfælde.
Efter Finansministeriets opfattelse vil det være mest  

 hensigtsmæssigt fortsast at lade bestyrelsesansvaret bero på den praksis, som  

 domstolene har anlagt.
FINANSMINISTERIET Den 13. april 1993 Med henvisning til Finansudvalgets skrivelse af 17. marts 1993 fremsendes  

 i 70 eksemplarer besvarelse af udvalgets spørgsmål vedrørende  

 Arbejdsmarkedets Feriefonds støtte til Dansk folke-ferie til anlæg af  

 feriecentre m.v.
 Spørgsmål 1:
Anser ministeren det fortsat for udelukket at få adgang til Dansk  

 folke-feries regnskab før 1988? Svar:
 Jeg har fra Arbejdsministeriet indhentet følgende udtalelse, som jeg kan  

 henholde mig til:
»Den daværende arbejdsminister har i sin redegørelse af 19. august  

 1992 til statsrevisorerne svaret bl.a., at det ønskede regnskabsmateriale fra  

 Dansk folke-ferie ikke er direkte tilgængeligt ad de kanaler, der efter  

 eksisterende lovgivning er til rådighed for den statslige revision.
Der er  

 ikke siden sket noget, der giver anledning til en anden opfattelse.« Spørgsmål 2:
Har Justitsministeriets Lovafdeling været hørt over overvejelserne om  

 tilvejebringelse af det nødvendige lovgrundlag med tilbagevirkende kraft? Svar:
 Jeg har fra Arbejdsministeriet indhentet følgende udtalelse, som jeg kan  

 henholde mig til:
»Den daværende arbejdsminister har til brug for sin redegørelse ladet  

 dette spørgsmål undersøge i en arbejdsgruppe, hvor Justitsministeriets  

 lovkontor var repræsenteret.
Justitsministeriet har her tilkendegivet, at man  

 altid bør være meget varsom med et lovpåbud om udlevering, fordi det er  

 vanskeligt at kombinere med straffebestemmelser, uden at dette får karakter  

 af lovgivning med tilbagevirkende kraft, og at man bør vige tilbage fra noget  

 sådant.
Arbejdsministeriet kan endvidere henvise til Justitsministeriets  

 udtalelse af 3. juli 1992 om spørgsmålet, der vedlægges.« Med venlig hilsen Mogens Lykketoft Til Finansudvalget JUSTITSMINISTERIET Lovafdelingen Den 3. juli 1992 Arbejdsministeriet Laksegade 19 1063 København K Arbejdsministeriet har den 1. juli 1992 oversendt et notat om mulighederne  

 for at få udleveret de manglende regnskabsoplysninger fra Dansk folke-ferie,  

 med anmodning om Justitsministeriets udtalelse.
 Notatet giver Justitsministeriet anledning til følgende bemærkninger:
1. Det er i notatet side 3 anført i forbindelse med omtalen af vedtægtens  

 § 7, at det må antages, at det ikke er udelukket i forbindelse med ydelse af  

 ny støtte til eksisterende feriecentre m.v. at stille betingelse om indsigt i  

 ældre materiale, som kan være af revisionssaglig betydning i forbindelse med  

 den fremtidige drift.
Såfremt denne mulighed udnyttes, kan Rigsrevisionens  

 behov (for at få regnskaberne fra 1983-1987) formentlig imødekommes, i hvert  

 fald delvis, efterhånden som ansøgninger om støtte fremkommer vedrørende de  

 pågældende virksomheder under Dansk folke-ferie.
 Dette afsnit har givet Justitsministeriet anledning til at overveje,  

 hvorvidt det vil være et lovligt kriterium at gøre det til en betingelse for  

 imødekommelse af en ansøgning fra Dansk folke-ferie om fremtidig støtte fra  

 Feriefonden, at der skal fremlægges regnskaber for perioden fra 1983-1987.
 2. Arbejdsministeriets cirkulære nr. 57 af 8. april 1988 om vedtægter for  

 Arbejdsmarkedets Feriefond indeholder følgende bestemmelser:
 »§ 4. Arbejdsmarkedets Feriefond anvender fondens midler til  

 ferieformål for lønmodtagere, herunder særligt gennem støtte til  

 institutioner eller organisationer, der tilvejebringer feriemuligheder for  

 lønmodtagere.
 § 5. Arbejdsmarkedets Feriefond yder støtte ved lån eller tilskud  

 til erhvervelse af arealer, opførelse af feriecentre, eller andre  

 foranstaltninger til fremme af ferieformål, modernisering af feriehuse m.v.  

 samt eventuelt til andre ferieformål for lønmodtagere, særligt familier med  

 små børn.
 Vilkår § 6. Støtte ydes efter ansøgning til Arbejdsmarkedets  

 Feriefond, der i det enkelte tilfælde træffer afgørelse om vilkårene.
 § 7. Støtte skal dog altid gøres betinget af, at Arbejdsmarkedets  

 Feriefond har fuld indsigt i regnskabsmateriale m.v. vedrørende driften i  

 feriecentre m.v., der er erhvervet eller opført for fondens midler, eller  

 hvortil der ydes tilskud til driften.
 Cirkulæret er udstedt i medfør af ferielovens § 26, stk. 7, hvoraf det  

 fremgår, at arbejdsministeren fastsætter vedtægter for fonden, herunder  

 bestemmelse om afholdelse af udgifter til fondens administration.
I forarbejderne til § 26 i ferieloven, FT 1973/1974 Tillæg A, sp. 1151  

 ff., fremgår det af de almindelige bemærkninger, at Feriefonden ved loven  

 overgår fra at være en under arbejdsministeren stående fond til at være en  

 selvejende institution.
Endvidere fremgår følgende sp. 1151:
»Det foreslås, at vedtægterne for fonden fastsættes af  

 arbejdsministeren.
Det vil i vedtægterne indgå, at arbejdsministeren udpeger  

 bestyrelsen, herunder dennes formand, efter indstilling af interesserede  

 organisationer, idet fondens midler primært hidrører fra uhævet  

 feriegodtgørelse.
Vedtægterne vil i øvrigt blive udarbejdet ved forhandling  

 mellem arbejdsministeren og arbejdsmarkedets organisationer, der er  

 repræsenteret i Arbejdsministeriets ferieudvalg.« Forarbejderne indeholder ikke en nærmere præcisering af arbejdsministerens  

 bemyndigelse til at fastsætte bestemmelser i vedtægten for fonden.
3. Det er i den forvaltningsretlige teori almindeligt antaget, at en  

 myndighed, som efter loven skal træffe afgørelse i en konkret sag under  

 udøvelsen af et vist skøn, ved skønsudøvelsen alene må lægge vægt på saglige  

 hensyn.
Den, der på myndighedens vegne træffer afgørelsen, må ikke lægge vægt  

 på uvedkommende hensyn som f.eks. hensynet til egne interesser, eller - i  

 hvert fald i en række tilfælde - myndighedens økonomiske interesser.
Denne  

 forvaltningsretlige grundsætning betegnes i teorien ofte som læren om  

 magtfordrejning.
Ved magtfordrejning forstås således traditionelt, at der ved en  

 forvaltningsafgørelse forfølges et ulovligt formål.
Ved den oprindelige  

 formulering af magtfordrejningslæren lagde man afgørende vægt på den  

 subjektive hensigt, der lå bag afgørelsen.
Det var således klart, at  

 forvaltningspersonellet ikke måtte lade sig lede af hensynet til egne private  

 interesser, når det udøvede sine offentlige funktioner.
Det blev ligeledes  

 hurtigt klart, at forvaltningen ikke måtte lade sig lede af hensynet til at  

 varetage andre private personers interesse under udøvelse af sin virksomhed.
Senere har retspraksis udviklet sig derhen, at det ikke blot er sådanne  

 klare tilfælde, der rammes af magtfordrejningslæren.
Også tilfælde hvor  

 forvaltningen baserer en afgørelse på hensyn, som det ganske vist tilkommer  

 det offentlige at tilgodese, men hvor det pågældende hensyn er uvedkommende i  

 forhold til den bestemte sag, der foreligger til afgørelse, har domstolene  

 fastslået, at der foreligger usaglige hensyn.
Det vil som nævnt typisk  

 forekomme på det økonomiske område, jf.
Administration og Borger, 3. udg.,  

 ved Claus Haagen Jensen og Carl Aage Nørgaard, side 197 f.
I nyere forvaltningsretlig teori opfattes magtfordrejning som spørgsmålet,  

 om den pågældende forvaltningsmyndighed er båret af sagligt vedkommende  

 hensyn eller præmisser, jf.
Jens Garde, Forvaltningsret, Almindelige Emner,  

 2. udgave, 1988, side 233 f.
Som en udløber af magtfordrejningslæren har fastlæggelsen af kriterierne  

 for skønsudøvelsen ved hjælp af formålsbetragtninger (specialitetsprincippet)  

 spillet en betydelig rolle i dansk forvaltningsret, jf.
Bent Christensen,  

 Hjemmelsspørgsmål, side 98 ff. og Jon Andersen, Forvaltningsret, side 75. Ved  

 det organisatoriske specialitetsprincip forstås, at en forvaltningsmyndighed  

 ikke kan varetage hensyn, som det ifølge loven tilkommer en anden  

 forvaltningsmyndighed at varetage.
Ved det materielle specialitetsprincip  

 sondres der derimod efter hjemmelsgrundlaget, det vil sige mellem de hensyn,  

 som kan varetages i kraft af flere beføjelser, som tilkommer samme  

 forvaltningsmyndighed, jf.
Garde, a.st., side 235.
4. Ved afgørelsen af, om det i det foreliggende tilfælde vil være et  

 lovligt kriterium at opstille som betingelse for imødekommelse af en  

 ansøgning om støtte, at Dansk folke-ferie fremlægger regnskaber for perioden  

 1983-1987 for det konkrete projekt (feriecenter), som ansøgningen vedrører,  

 må der lægges afgørende vægt på, om fremlæggelse af de pågældende regnskaber  

 fra 1983-1987 er et nødvendigt led i sagens oplysning, for at fonden kan  

 træffe afgørelse om, hvorvidt ansøgningen kan imødekommes.
Herunder vil det  

 være nærliggende at se på, om fonden i tiden efter vedtægtsændringen i 1988  

 ved tilsvarende ansøgninger om støtte har stillet krav om fremlæggelse af de  

 forudgående regnskaber.
Endvidere må der lægges vægt på, om betingelsen  

 opstilles generelt eller kun skal gælde for så vidt angår Dansk folke-ferie.
 Såfremt betingelsen alene opstilles af fonden for at opfylde det ønske,  

 Rigsrevisionen har om at få adgang til de pågældende regnskaber med henblik  

 på revision, vil det efter Justitsministeriets opfattelse næppe være  

 stemmende med de ovenfor nævnte almindelige hensyn til saglig forvaltning.
 Justitsministeriet har ikke i øvrigt bemærkninger til det af  

 Arbejdsministeriet udarbejdede notat.
 P.M.V.
Christian Trønning UNDERVISNINGSMINISTERIET Den 20. april 1993 Besvarelse af Finansudvalgets spørgsmål af 17. marts 1993 vedr. § 7-bilag 80, vedr.
SR90 Finansudvalget har stillet finansministeren ovennævnte spørgsmål, som er  

 besvaret af finansministeren den 5. april 1993. Finansministeren har samtidig  

 bedt undervisningsministeren om at afgive svar vedrørende selvejende  

 uddannelsesinstitutioner.
 Spørgsmål 3:
»Hvilke initiativer vil regeringen tage til opfølgning af  

 statsrevisorernes understregning af, at hvor selvejende institutioner  

 modtager statsmidler, skal der sikres tilsynsmyndigheden beføjelser i samme  

 omfang, som fondslovgivningen giver fondsmyndigheden, herunder  

 søgsmålskompetence?» Svar:
Indledningsvis bemærkes, at ministeriet uden tvivl har søgsmålskompetence,  

 såfremt en selvejende uddannelsesinstitution påfører ministeriet et økonomisk  

 tab.
Ifølge den respektive lovgivning har ministeriet ret til at kræve  

 tilbagebetaling af tilskud, der er anvendt af institutionen i strid med  

 regler og givne vilkår.
Det her rejste ønske om søgsmålskompetence angår derfor alene den  

 situation, hvor institutionen har lidt et tab som følge af  

 bestyrelsesmedlemmers eller andres adfærd, f.eks. hvis en ansat nægter at  

 tilbagebetale for meget udbetalt løn.
Om bestyrelsesmedlemmers ansvar kan  

 henvises til finansministerens svar på spørgsmål 4 (§ 7 - bilag 80 - vedr.  

 SR90).
 En regel om søgsmålskompetence har derfor ligesom fondslovgivningens regel  

 til formål at beskytte institutionens egenkapital.
 Som det fremgår af side 227-228 i endelig betænkning over statsregnskabet  

 for finansåret 1990, er der af undervisningsministeren den 12. oktober 1992  

 givet tilsagn om fremsættelse af lovforslag vedrørende søgsmålskompetence på  

 de store institutionsområder som f.eks. erhvervsskoler og private seminarier.  

 Derimod fandtes det ikke hensigtsmæssigt at indføre samme regler for  

 friskoler, private grundskoler, private gymnasier og hf-kurser.
Finansministeriet har i sit svar af 2. april 1993 på nærværende spørgsmål  

 3 svaret, at regeringen ikke har planer om at søge generel lovhjemmel  

 vedrørende søgsmålskompetencen.
Dette skyldes, at de selvejende institutioner  

 har en meget forskellig baggrund og forskellige fundatsmæssige og  

 styringsmæssige forhold.
 For så vidt angår de private skoleformer som friskoler, gymnasier og  

 hf-kurser og frie kostskoler mener jeg, at sådanne særlige forhold gør sig  

 gældende, hvorfor indførelse af søgsmålskompetence ikke vil være  

 velbegrundet.
Der er tale om frie skoler, bag hvis oprettelse og drift der står en  

 personligt interesseret og engageret skolekreds, der tillige ved skolepenge  

 og på anden måde er med til selv at finansiere skolens virke.
Efter min  

 opfattelse er skolekredsen den bedste garant mod, at skolens kapitalapparat  

 og eksistensgrundlag udhules ved misforvaltning fra bestyrelsens side eller  

 ved andres misbrug.
Det er derfor efter min vurdering helt overflødigt at  

 tillægge ministeriet en søgsmålsrolle på disse skolers vegne.
Det ville nok  

 også af de folkelige kredse, der står bag disse skoler, blive betragtet som  

 et utidigt og ubegrundet indgreb i deres traditionelle rettigheder til at  

 klare problemerne selv.
Anderledes forholder det sig med de uddannelsesinstitutioner, der som  

 erhvervsskoler, teknika, handelshøjskoler og private seminarier indgår som et  

 led i den offentlige planlægning af det landsdækkende udbud af de pågældende  

 uddannelser.
Her har staten en direkte interesse i, at disse institutioners  

 eksistensgrundlag opretholdes, så længe de fortsat indgår i  

 landsplanlægningen.
Disse skoler finansieres fuldt ud af offentlige midler,  

 og deres kapitalapparat er - i modsætning til de frie skolers - i stor  

 udstrækning opbygget ved hjælp af statstilskud.
Af disse grunde har staten en  

 selvstændig interesse i, at institutionens kapitalapparat og økonomiske  

 soliditet ikke undergraves ved misforvaltning eller på anden måde.
Hertil  

 kommer, at der ikke bag disse institutioner står nogen interessekreds, der  

 kan påtage sig denne opgave.
 På denne baggrund er jeg indstillet på at søge hjemmel for  

 søgsmålskompetence for erhvervsskoler m.fl., hvorimod jeg umiddelbart må  

 fraråde noget tilsvarende for de alternative skoleformer.
 Dette svar fremsendes i 80 eksemplarer.
Med venlig hilsen Ole Vig Jensen Til Finansudvalget Trafikministeriet TRAFIKMINISTERIET Den 7. april 1993 I brev af 31. marts 1993 (§ 28-bilag 26, vedr.
SR90 § 28) har  

 Finansudvalget bedt mig besvare følgende spørgsmål:
 Spørgsmål 1:
Af den endelige betænkning over statsregnskabet for finansåret 1990  

 fremgår på side 68: »Statsrevisorerne beklager, at Vejdirektoratet  

 fortsat ikke har tilvejebragt tilfredsstillende regnskabsforhold, og  

 forventer, at disse forhold omgående bringes i orden.« Ministeren bedes redegøre for, hvorvidt og hvordan dette forhold er bragt  

 i orden? Svar:
 Som det fremgår af beretningen, har Vejdirektoratet gennemført en  

 reorganisering og effektivisering af deres økonomiadministration i 1991,  

 herunder løsning af de basale problemer vedrørende direktoratets  

 regnskabsprocedurer og -systemer.
 Initiativer, der blev taget i foråret 1991, og som har medvirket til at  

 sikre, at tingene nu fungerer stabilt, omfatter bl.a.:
 En nu afsluttet superbrugeruddannelse, hvor samtlige regnskabsmæssige  

 procedurer og edb-systemer har været berørt over for ca. 30  

 økonomimedarbejdere i et forløb over 11/2 år.
 Tilretning af edb-systemer og uddata m.v., delvist i samarbejde med de  

 andre brugere af det system, Regnskab Information og Analyse (RIA), som  

 Vejdirektoratet anvender, og med Datacentralen.
 Udfærdigelse (i samarbejde med et eksternt revisionsfirma) af en ny  

 regnskabsinstruks for Vejdirektoratet og en tilhørende Økonomimanual.
 Regnskabsinstruksen blev godkendt af Trafikministeriet i oktober 1992.  

 Økonomimanualen ajourføres løbende, senest er dette sket i november 1992.
 Det er Trafikministeriets opfattelse, at Vejdirektoratets regnskabsførelse  

 nu er strammet betydeligt op, og at den i den forløbne periode ikke har givet  

 anledning til væsentlige problemer.
 Spørgsmål 2:
 I beretningen om bevillingskontrollen for 1990 fremgår det på side 83, at  

 statsrevisorerne påtaler, at der er sket udbetaling af lønforskud uden  

 hjemmel i Danmarks Meterologiske Institut.
 Ministeren bedes redegøre for, hvordan denne påtale er blevet fulgt op i  

 ministeriet.
 Svar:
Danmarks Meterologiske Institut har som nævnt i beretningen erkendt den  

 uhjemlede praksis og på foranledning af Rigsrevisionen straks ændret sin  

 praksis på det pågældende område.
Det er samtidig indskærpet over for den  

 lønanvisende enhed, at anmodninger om lønforskud skal behandles i  

 overensstemmelse med de gældende regler.
Ministeriet har taget instituttets  

 oplysning i sagen til efterretning og har besluttet ikke at foretage  

 yderligere.
 70 eksemplarer af dette brev vedlægges.
