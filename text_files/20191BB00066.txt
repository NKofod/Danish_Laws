Fremsat den 20. december 2019 af Marie Krarup (DF), Pernille Bendixen (DF), Rene Christensen (DF), Jens Henrik Thulesen Dahl (DF), Kristian Thulesen Dahl (DF), Søren Espersen (DF) og Peter Skaarup (DF) Forslag til folketingsbeslutning om indførelse af en ny familiepolitik Folketinget pålægger regeringen senest ved udgangen af indeværende folketingsår at nedsætte en familiepolitisk arbejdsgruppe, der skal komme med forslag til en justeret model for dansk familiepolitik og herefter at indkalde Folketingets partier til forhandlinger om modellen.
Bemærkninger til forslaget Forslagsstillerne ønsker at styrke familiepolitikken ved at give danske børnefamilier flere valgmuligheder.
Familien er samfundets kerne, og det er ikke statens opgave at erstatte eller underminere familien, men derimod alene at træde til som et supplement, når familien ikke magter opgaven.
Forslagsstillerne ønsker at understøtte familien ved at give mulighed for, at børn kan vokse op med en tæt relation til familien og få en god og vigtig forståelse for det danske modersmål helt fra begyndelsen.
Forslagsstillerne mener også, at der er et stigende behov for at diskutere, om det er hensigtsmæssigt, at vi har indrettet et samfund, hvor børn fra velfungerende familier i en meget tidlig alder sendes i daginstitution.
Som minimum bør der være bedre muligheder for, at en af forældrene går hjemme i en afgrænset periode.
Forslagsstillerne ønsker således at give forældre med mindre børn større valgmuligheder til at tilrettelægge hverdagen på en måde, så de får mere tid sammen med børnene.
Det er forslagsstillernes opfattelse, at en ordning, hvor forældrene får mulighed for at gå hjemme med barnet i en afgrænset periode, kan være med til at forebygge sociale problemer i samfundet og i det hele taget give forældre en mindre stresset hverdag med bedre muligheder for omsorg og tryghed for børnene, mens de er små.
Forslagsstillerne ønsker ikke at gøre sig til dommer over de valg, som træffes i de enkelte familier.
Formålet er først og fremmest at give forældre større valgmuligheder, da forældre er de bedste til at træffe beslutninger om, hvad der er bedst for deres børn.
 Konkret foreslås det, at der nedsættes en arbejdsgruppe bestående af repræsentanter for de partier, der støtter beslutningsforslaget og repræsentanter for Finansministeriet, Børne- og Undervisningsministeriet og KL (Kommunernes Landsforening). Arbejdsgruppen kan også indhente input fra relevante forældreorganisationer m.v.
 Arbejdsgruppen skal komme med forslag til en justeret model for dansk familiepolitik, hvor følgende skal indgå i modellen:
 Der skal i alle landets kommuner ydes et økonomisk tilskud til pasning af egne børn i hjemmet.
Det er en ufravigelig betingelse, at de forældre, der modtager tilskud, er bosiddende i Danmark.
  Ordningen skal målrettes danske familier, så ordningen ikke kan bruges til at isolere børn i hjemmet, som har brug for at lære dansk sprog og kultur at kende.
  Forældrene skal tale dansk og have så stor fortrolighed med det danske sprog, at det er naturligt for dem at tale dansk med deres børn.
 Forældrene skal have haft bopæl i Danmark i minimum 20 år, ligesom det i overensstemmelse med de gældende regler i dagtilbudsloven fortsat skal være et krav, at 1-årige børn i familier, der bor i et udsat boligområde, skal gå i vuggestue eller dagpleje.
Reglerne blev indført som en del af den politiske aftale »Et Danmark uden parallelsamfund« fra marts 2018.
  Det er en betingelse for at modtage tilskud, at begge forældre skal have været i beskæftigelse eller uddannelse i de seneste 3 ud af 4 år.
 Ordningen skal tage udgangspunkt i det nuværende dagpengesystem, og tilskuddet skal som udgangspunkt svare til dagpengesatsen, ligesom der skal optjenes pension af tilskuddet.
Tilskuddet skal gælde pr. familie og ikke pr. barn, hvilket betyder, at der ikke kan opnås dobbelttilskud ved pasning af to børn i hjemmet.
Tilskuddet kan kun udbetales til den forælder, der går hjemme.
Begge forældre kan således ikke samtidig modtage tilskud, ligesom det skal være et krav, at den ikkehjemmegående forælder skal have et fuldtidsjob, mens den anden går hjemme og passer barnet.
  Arbejdsgruppen kan overveje, om der er behov for undtagelser fra kravet om fuldtidsbeskæftigelse for den af forældrene, som ikke går hjemme og passer barnet, eksempelvis i forhold til uddannelse.
  Ordningen skal kun kunne benyttes i barnets første 4 år.
 Der skal indarbejdes et loft på ordningen, så forældre på skift maksimalt kan være 6 år på ordningen i alt, uanset hvor mange børn de har.
Forældrene skal frit kunne vælge, om de vil skiftes til at være på ordningen.
Forslagsstillerne er opmærksomme på, at der allerede i dag er regler i dagtilbudsloven, som giver kommunerne mulighed for at give forældre et økonomisk tilskud til pasning af egne børn.
Forslagsstillerne mener dog, at disse regler bør gøres mere attraktive, så flere familier vil gøre brug af dem, så familierne på den måde får bedre mulighed for at få en hverdag, hvor der er tid til at være sammen med børnene, og så ordningen ikke er valgfri for kommunerne.
Arbejdsgruppen skal undersøge de EU-retlige konsekvenser af forslaget og overveje, om der skal indføres et loft, så forældre, der eksempelvis har en indkomst over en vis størrelse om året, ikke kan modtage tilskud.
Arbejdsgruppen skal ligeledes overveje, om der er behov for særlige hensyn i forhold til enlige forældre.
I forhold til finansiering skal arbejdsgruppen overveje muligheden for at finansiere ordningen via det økonomiske råderum.
Alternativt kan finansiering af forslaget findes ved at ophæve det midlertidige ekstra tilskud til børnefamilier, som den nuværende regering og støttepartierne har indført.
 Når arbejdsgruppen har færdiggjort sit arbejde, skal der indkaldes til politiske drøftelser med henblik på at aftale en endelig model for en ny familiepolitik.
Skriftlig fremsættelse Marie Krarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af en ny familiepolitik.
(Beslutningsforslag nr.
B 66) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
