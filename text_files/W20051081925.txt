Ankestyrelsens principafgørelse U-4-05 om ulykke - nyt arbejdsskadebegreb - årsagssammenhæng - hændelse/arbejdsmæssig påvirkning - helbredsfølge - arbejdsskade Resume:
Ankestyrelsen har i principielt møde behandlet 4 sager om det nye ulykkesbegreb i lov om arbejdsskadesikring, der trådte i kraft 1. januar 2004 med henblik på afklaring af, om der var årsagssammenhæng mellem den anmeldte hændelse/arbejdsmæssige påvirkning og helbredsfølge.
Ved ulykke forstås efter loven en personskade, som er forårsaget af en hændelse eller påvirkning, som sker pludseligt eller inden for 5 dage.
Det er en betingelse for anerkendelse, at hændelsen eller påvirkningen er egnet til at forårsage skaden.
Det er ikke tilstrækkeligt, at der er tidsmæssig sammenhæng mellem hændelsen/påvirkningen og skaden.
 Arbejdsskadereformen har til hensigt at udvide ulykkesbegrebet, så flere skader, der opstår pludseligt, også anerkendes som arbejdsskader, når skaden hænger sammen med arbejdet.
Det er således stadig en forudsætning, at der skal være årsagsforbindelse mellem personskaden og en hændelse eller påvirkning.
Der gælder almindelige krav til beviset for årsagssammenhæng.
Det vil sige, at der skal foretages en bevismæssig bedømmelse af de foreliggende oplysninger og en juridisk/lægelig vurdering af, om der kan antages at være årsagssammenhæng mellem hændelsen eller påvirkningen og skaden.
Ved vurderingen af årsagssammenhæng lægges blandt andet vægt på, i hvilket omfang påvirkningen kan anses for at være egnet til at forårsage den anmeldte skade.
I denne sammenhæng indgår lægelig sagkundskab i de tilfælde, hvor sammenhængen giver anledning til tvivl.
Ankestyrelsen lagde ved afgørelserne vægt på, om hændelsen og påvirkningen kunne anses for at være egnet til at forårsage den anmeldte skade, og om der var en biologisk naturlig og logisk forklaring på, om skaden var opstået som følge af en hændelse eller påvirkning på arbejdet.
I denne vurdering indgik, om hændelsen eller påvirkningen havde haft en karakter og et omfang, der gjorde det sandsynligt, at skaden var opstået som følge af hændelsen eller påvirkningen.
Desuden indgik i vurderingen, om der var tale om en belastning der kunne overvinde kroppens naturlige styrke.
I sag nr. 1 fandt Ankestyrelsen, at det forhold, at sikrede stod foroverbøjet over et bord for at montere ledninger og samtidig skulle række ud efter et arbejdsredskab, ikke var egnet til at forårsage en lumbago.
Ankestyrelsen fandt heller ikke, at det forhold, at sikrede i 1 1/2 arbejdsdag forud for den beskrevne hændelse havde arbejdet i en dårlig arbejdsstilling, var egnet til at medføre en lumbago.
 I sag nr. 2 fandt Ankestyrelsen, at det forhold at sikrede bøjede sig fremover med en byrde i form af en kasse på 20 kg. , var egnet til at medføre den beskrevne rygskade og fandt således, at der var tale om en relevant påvirkning.
 I sag nr. 3 fandt Ankestyrelsen, at den påvirkning som sikrede var udsat for, da han skulle trække en 270 kilo tung affaldscontainer 8 meter ud til en lastbil ikke var tilstrækkelig til at  forårsage den anmeldte skade i form af en smertetilstand i venstre arm og skulder.
 I sag nr. 4 fandt Ankestyrelsen, at en påvirkning som sikrede havde været ude for over en periode på 5 dage som social- og sundhedshjælper ikke kunne anerkendes som en ulykke.
Sikrede var ansat som social- og sundhedshjælper, og arbejdede som normalt i 5 dage.
Dog var sikrede påvirket af, at hun de pågældende dage skulle oplære to nye medarbejdere. *) Love:
Lov om arbejdsskadesikring - lov nr. 422 af 10. juni 2003 - § 5 og § 6, stk. 1 Note:
*) Se også SM U-17-04, SM U-18-04, SM U-5-05 og SM U-6-05 * * * * * Sagsfremstilling 1:
Sag nr. 1 - j.nr. 1200170-04/1 Sikrede var ansat som montrice.
Den 6. april 2004 stod sikrede foroverbøjet over et bord og var i færd med at montere ledninger.
Sikrede skulle samtidig række ud til højre efter et arbejdsredskab, en såkaldt stripsepistol (vægt 1 1/2 -2 kg). Sikrede fik herved et vrid i ryggen.
 Sikrede havde forud for hændelsen arbejdet i ca. 1 1/2 dag med ovennævnte arbejdsfunktioner, og det var første gang at sikrede arbejdede kontinuerligt i flere dage med dette arbejde, idet sikrede tidligere havde haft afbrydelser i arbejdet.
 Den 19.oktober 2004 traf Arbejdsskadestyrelsen afgørelse om, at den anmeldte ryglidelse ikke kunne anses for at være forårsaget af den anmeldte hændelse og påvirkning.
 Sagen blev behandlet principielt til belysning af mulig årsagssammenhæng mellem den anmeldte hændelse/arbejdsmæssige påvirkning og helbredsfølge.
 Afgørelse:
 Ankestyrelsen stadfæstede Arbejdsskadestyrelsens afgørelse.
 Det var ikke dokumenteret, at der var sket en ulykke i lovens forstand.
Ved ulykke forstås efter loven en personskade, som er forårsaget af en hændelse eller påvirkning, som sker pludseligt eller inden for 5 dage.
Det er en betingelse for anerkendelse, at hændelsen eller påvirkningen er egnet til at forårsage skaden.
 Det er ikke tilstrækkeligt, at der er tidsmæssig sammenhæng mellem hændelsen/påvirkningen og skaden.
Ankestyrelsen lagde til grund, at sikrede var ansat som montrice, og at hun den 6. april 2004 omkring kl. 12.30 stod foroverbøjet over et montagebord og var i færd med at montere ledninger.
Ifølge det oplyste var montagebordet forkert indstillet, således at sikrede for at fastholde de øverste ledningssæt skulle strække ryggen, samtidig med vrid bagud ca. 120 grader for at nå en stripsepistol, der skulle bruges til at færdiggøre arbejdet.
Sikrede fik herved et vrid i ryggen.
 Ankestyrelsen lagde endvidere til grund, at sikrede forud for hændelsen havde arbejdet i ca. 1 1/2 arbejdsdag med ovennævnte arbejdsfunktioner, og at det var første gang hun arbejdede kontinuerligt i flere dage med dette arbejde.
 Ankestyrelsen lagde endelig til grund, at sikrede havde fået stillet diagnosen lumbago.
Ankestyrelsen lagde vægt på, at den påvirkning sikrede var udsat for den 6. april 2004 ikke var egnet til at forårsage en lumbago.
I denne vurdering indgik, at sikrede alene foretog en drejebevægelse i ryggen, og at hun ikke bar på nogen byrde.
Der havde således ikke været tale om nogen belastning, der kunne overvinde kroppens naturlige styrke.
 Ankestyrelsen fandt heller ikke, at det forhold, at sikrede i 1 1/2 arbejdsdag forud for den beskrevne hændelse havde arbejdet i en dårlig arbejdsstilling, var egnet til at medføre en lumbago.
 Ankestyrelsen fandt det således ikke tilstrækkeligt sandsynliggjort, at den beskrevne hændelse og påvirkning havde forårsaget sikredes ryglidelse.
 Sagsfremstilling 2:
Sag nr. 2 - j.nr. 1200059-04/1 Sikrede skulle den 16. februar 2004 under sit arbejde som varebestiller flytte nogle mælkekasser fra et rullebord.
Da han bøjede sig frem med en kasse, fik han et knæk i ryggen med efterfølgende smerter.
Kassen vejede 20 kg.
Det var endvidere oplyst, at han havde en rygsskade i 1999, og at han siden havde haft ryggener.
Der var konstateret lumbalt facetsyndrom.
Ved Arbejdsskadestyrelsens afgørelse af 13. september 2004 blev hændelsen anerkendt som en ulykke.
Der blev samtidig givet afslag på godtgørelse og erstatning.
Selskabet påklagede anerkendelsesspørgsmålet.
 Sagen blev behandlet principielt til belysning af, om der var årsagssammenhæng mellem den anmeldte hændelse/arbejdsmæssig påvirkning og helbredsfølge.
 Afgørelse:
 Ankestyrelsen stadfæstede Arbejdsskadestyrelsens afgørelse.
 Det var dokumenteret, at der var sket en ulykke i lovens forstand.
Ved en ulykke forstås efter loven en personskade, som er forårsaget af en hændelse eller en påvirkning, som sker pludseligt eller inden for 5 dage.
Det er en betingelse for anerkendelse, at hændelsen eller påvirkningen er egnet til at forårsage skaden.
Det er ikke tilstrækkeligt, at der er tidsmæssig sammenhæng mellem hændelsen og skaden.
Ankestyrelsen lagde til grund, at sikrede den 16. februar 2004 under sit arbejde som varebestiller skulle flytte nogle mælkekasser fra et rullebord.
Da han bøjede sig frem med en kasse, fik han et knæk i ryggen med efterfølgende smerter.
Kassen vejede 20 kg.
Det var endvidere oplyst, at sikrede havde en rygsskade i 1999, og at han siden havde haft ryggener.
 Der var konstateret lumbalt facetsyndrom.
Ankestyrelsen lagde vægt på, at den påvirkning sikrede var udsat for, var egnet til at medføre den beskrevne skade.
I denne vurdering indgik, at der var tale om en løftemængde på 20 kg. i en foroverbøjet stilling, der medførte risiko for, at der opstod en svaghed i strukturen omkring ryggen.
Ankestyrelsen fandt det således tilstrækkeligt sandsynliggjort, at den beskrevne hændelse havde forårsaget den anmeldte skade.
 Sagsfremstilling 3:
Sag nr. 3 - j.nr. 1200047-04/1 Sikrede skulle den 9. januar 2004 under sit arbejde som renovationsarbejder/chauffør tømme dagrenovationscontainere.
I forbindelse med dette arbejde skulle sikrede trække en 270 kilo tung container 8 meter hen til lastbilen og fik i forbindelse hermed smerter i venstre arm og skulder.
Ved Arbejdsskadestyrelsens afgørelse af 13. august 2004 blev hændelsen anerkendt som en ulykke.
Der blev samtidig givet afslag på godtgørelse og erstatning.
Selskabet påklagede anerkendelsesspørgsmålet.
 Sagen blev behandlet principielt til belysning af, om der var årsagssammenhæng mellem den anmeldte hændelse/påvirkning og helbredsfølger.
 Afgørelse:
 Ankestyrelsen ændrede Arbejdsskadestyrelsens afgørelse.
Det var ikke dokumenteret, at der var sket en ulykke i lovens forstand Ved en ulykke forstås efter loven en personskade, som er forårsaget af en hændelse eller en påvirkning, som sker pludseligt eller inden for 5 dage.
Det er en betingelse for anerkendelse, at hændelsen eller påvirkningen er egnet til at forårsage skaden.
Det er ikke tilstrækkeligt, at der er tidsmæssig sammenhæng mellem hændelsen og skaden.
Ankestyrelsen lagde til grund, at sikrede den 9. januar 2004 under sit arbejde som renovationsarbejder/chauffør skulle tømme dagrenovationscontainere.
Sikrede skulle i den forbindelse trække en container hen til lastbilen.
Det var om containeren oplyst, at den vejede 270 kilo og at den skulle trækkes 8 meter og ud over en kantsten.
Sikrede pådrog sig under igangsætning og træk af containeren smerter i venstre albue og skulder.
Ankestyrelsen lagde vægt på, at en påvirkning i form af igangsætning og træk over 8 meter af en 270 kilo tung genstand ikke var egnet til at give en smertetilstand i venstre arm og skulder.
Det var således ikke tilstrækkeligt sandsynliggjort, at hændelsen havde forårsaget sikredes smerter i venstre albue og skulder.
 Sagsfremstilling 4:
Sag nr. 4 - j.nr. 1200094-04/1 Sikrede var ansat som social- og sundhedshjælper, og havde arbejdet som sådan de seneste 13 år.
I marts 2004 var sikrede i en periode på 5 dage udsat for en yderligere belastning, da hun skulle oplære to nye medarbejdere, der var uddannede, men ikke vant til arbejdet på afdelingen.
Sikrede udførte sit normale arbejde, men blev yderligere belastet, særligt på grund af personløftninger af tunge beboere, der blev foretaget med lift.
Sikrede fik smerter i højre skulder/overarm.
 Sagen blev behandlet principielt til belysning af mulig sammenhæng mellem den anmeldte hændelse/arbejdsmæssige påvirkning og helbredsfølge.
 Afgørelse:
Ankestyrelsen stadfæstede Arbejdsskadestyrelsens afgørelse.
Ankestyrelsen lagde vægt på, at det arbejde, som sikrede havde udført i den ovenfor nævnte periode på 5 dage, ikke var egnet til at medføre den anmeldte skulderlidelse (rotator cuff-læsion).
Ved ulykke forstås efter loven en personskade, som er forårsaget af en hændelse eller påvirkning, som sker pludseligt eller inden for 5 dage.
Det er en betingelse for anerkendelse, at hændelsen eller påvirkningen er egnet til at forårsage skaden.
Det er ikke tilstrækkeligt, at der er tidsmæssig sammenhæng mellem hændelsen/påvirkningen og skaden.
 Ankestyrelsen lagde vægt på, at det arbejde, sikrede udførte i de 5 dage, ikke var egnet til at medføre den anmeldte skulderlidelse (rotator cuff).
 Ankestyrelsen vurderede, at sikredes arbejde i den ovennævnte periode var normale dagligdags gøremål, såsom rengøring, vask og forflytninger,  og ikke udgjorde en belastning, der kunne overvinde den naturlige styrke i en skulder.
 Ankestyrelsen fandt det således ikke tilstrækkeligt sandsynliggjort, at arbejdet i den ovennævnte periode havde forårsaget skulderlidelsen.
