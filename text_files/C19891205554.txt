 Meddelt, der ved beregning af statstilskud til istandsættelse af  

 kirker ses bort fra udgifter til orgel og varmeanlæg.
 Kirkeministeriets skrivelse af 7. juli 1989 til Hobro sogns menighedsråd.
 Med henvisning til menighedsrådets skrivelse af 6. juni 1989 vedrørende  

 ydelse af et statstilskud til hjælp til dækning af de med en forestående  

 istandsættelse af Hobro kirke forbundne udgifter, der foreløbig er anslået  

 til 11.316.375 kr., skal man meddele, at der - såfremt den årlige  

 tilskudsbevilling på finansloven til istandsættelse af kirker kan opretholdes  

 på sit nuværende niveau - formentlig vil kunne bevilges et statstilskud i en  

 størrelsesorden af i alt 1.500.000 kr.
 Et sådant statstilskud må påregnes fordelt ligeligt over 3 finansår, og 1.  

 rate kan ikke forventes bevilget før finansåret 1992.
 Det skal på den givne anledning bemærkes, at der ved beregning af  

 statstilskud efter ministeriets faste praksis bl.a. bortses fra udgifter til  

 orgel og varmeanlæg.
