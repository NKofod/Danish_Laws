 Bod for manglende betaling af overarbejdstillæg A, der var medlem af  

 HK, var ansat i selskabet K på funktionærvilkår.
HK og K havde indgået overenskomst, hvoraf bl.a. fremgik, at den  

 normale ugentlige arbejdstid var indtil 37 timer, og hvorefter der skulle  

 betales tillæg for overarbejde.
Efter at være opsagt, krævede HK på A's vegne  

 overarbejdsbetaling for 733 timer i ansættelsesperioden, hvilket K nægtede at  

 betale.
HK indbragte herefter sagen for Arbejdsretten, der fandt det  

 tilstrækkeligt godtgjort, at A i ansættelsestiden med arbejdsgiverens viden  

 havde arbejdet over i 733 timer.
A havde derfor efter overenskomsten krav på  

 vederlag herfor.
Da det ikke kunne lægges til grund, at A havde givet  

 indklagede rimelig grund til at tro, at han frafaldt kravet på vederlag for  

 overarbejde, blev indklagede idømt en bod på 125.000 kroner, der indeholdt  

 det krævede efterbetalingskravet på 97.726,31 kroner til A.
 Under denne sag har Landsorganisationen i Danmark for Handels- og  

 Kontorfunktionærernes Forbund i Danmark indklaget Kompagniet af 1991 A/S,  

 Damgade 28-34, 6400 Sønderborg for Arbejdsretten, og nedlagt følgende  

 påstande:
 Indklagede, Kompagniet af 1991 A/S, tilpligtes at overholde gældende  

 overenskomst med Handels- og Kontorfunktionærernes Forbund i Danmark samt for  

 brud herpå at betale en efter Arbejdsrettens skøn fastsat bod til Handels- og  

 Kontorfunktionærernes Forbund i Danmark indeholdende 97.726,31 kroner i  

 efterbetaling til forbundets medlem Bent Sejr Christensen.
 Indklagede har påstået frifindelse.
 Sagens omstændigheder er følgende:
Bent Sejr Christensen, der er født den 30. august 1944, var fra den 10.  

 februar 1993 til den 31. maj 1994 ansat i Kompagniet af 1991 A/S, Damgade  

 28-34, 6400 Sønderborg.
Ansættelsesaftalen af 9. februar 1993 er sålydende:
 »Vedr.: Ansættelse i Kompagniet af 1991 A/S.
 Vi bekræfter hermed din ansættelse i Kompagniet af 1991 A/S i vores  

 bogholderi.
 Som aftalt udgør din faste gage kr. 19.000,00 pr. måned.
 Du skal tiltræde onsdag, den 10. februar 1993 kl. 8.00.
 Ansættelses sker iøvrigt i henhold til funktionærloven med en gensidig  

 prøvetid på 3 måneder.
 Du bedes venligst underskrive vedlagte kopi som bekræftelse på ovennævnte.
Vi glæder os til at byde dig velkommen.« Ved skrivelse af 24. februar 1994 meddelte Kompagniet af 1991 A/S Bent  

 Sejr Christensen sålydende opsigelse:
»Da vi har valgt at omorganisere vort debitorbogholderi, skal vi  

 herved meddele dig din opsigelse pr. 1/3 1994 til endelig fratrædelse efter  

 nærmere aftale, dog senest med udgangen af maj 1994.« Ved skrivelse af 23. juni 1994 tilskrev HK i Sønderborg Kompagniet af 1991  

 A/S således:
»Vedr.: Vort medlem Bent Sejr Christensen For ovennævnte medlem har vi modtaget anmodning om bistand i anledning af  

 manglende betaling for merarbejde i perioden 11. februar 1993 - 25. februar  

 1994, hvilket udgør 733 timer jvf. vedlagte specifikation af timer samt  

 datoer.
 Det foreligger oplyst, at vort medlem gentagne gange har forsøgt dels at  

 få aftalt afspadsering, dels afregning, men er hver gang blevet afvist.
 Vi har herefter opgjort Bent Sejr Christensens tilgodehavende således:
 Det ovenfor anførte krav med fradrag af skat samt arbejdsmarkedsbidrag i  

 henhold til gældende regler bedes venligst indbetalt til vort kontor senest 8  

 dage fra d.d.
 Såfremt der ønskes et møde i sagen kan tid og sted aftales vore kontorer  

 imellem indenfor samme tidsfrist.
Jeg gør opmærksom på, at jeg har instruks til at oversende sagen til  

 retslig inkasso, såfremt der ikke opnås en afklaring af sagen.« Sagen blev den 7. juli 1994 behandlet på et møde, hvorfra der foreligger  

 følgende referat:
 »Deltagere:
 Bent Sejr Christensen sammen med Ole Storm, HK, Sønderborg.
 Advokat Carsten Højer på vegne Kompagniet af 1991 A/S.
 Mødet afholdtes den 7. juli 1994 på advokat Carsten Højers kontor, hvor  

 parterne drøftede det krav, som Bent Sejr Christensen har rejst overfor  

 Kompagniet af 1991 A/S ved HK's brev af 23. juni 1994 med bilag.
 HK gjorde på vegne Bent Sejr Christensen gældende, at der ved ansættelsen  

 af Bent Sejr Christensen og Kompagniet af 1991 A/S blev aftalt, at timer ud  

 over 37 timer pr. uge skulle afspadseres time for time eller udbetales.
 Carsten Højer anførte på vegne Kompagniet af 1991 A/S:
at ansættelsesvilkårene er nedfældet i Kompagniets skrivelse af 9. februar  

 1993 til Bent Sejr Christensen, at der heri intet er anført om afspadsering/overtidsbetaling, at den aftalte månedsløn netop var fastsat med hensyntagen til varierende  

 arbejdstider, og at der derfor ikke forelå nogen aftale om  

 afspadsering/overtidsbetaling.
 Bent Sejr Christensen oplyste, at han 2 gange i sommeren/efteråret (uge 30  

 og uge 45 1993) havde bedt om fri i en uge til deltagelse i en  

 hjemmeværnsøvelse, som afspadsering, men begge gange havde fået som svar, at  

 han ville blive trukket i løn.
 Videre oplyste Bent Sejr Christensen, at der ham bekendt var andre på  

 virksomheden, der havde fået bevilget afspadsering.
 Carsten Højer oplyste hertil, at Bent Sejr Christensen tilsyneladende  

 havde affundet sig med tingenes tilstand og derved havde  

 »accepteret«, at afspadsering/overtidsbetaling ikke indgik i  

 ansættelsesgrundlaget.
 Efter yderligere drøftelse måtte det konstateres, at der ikke kunne opnås  

 enighed.
 HK forbeholdt sig at videreføre sagen.
 Det aftaltes, at Carsten Højer forelægger de fremkomne oplysninger for sin  

 klient med henblik på at undersøge mulighederne for et eventuelt forlig, men  

 Carsten Højer oplyste, at han ikke anså mulighederne for at være særlig  

 store.
Det aftaltes, at Carsten Højer i løbet af kort tid vender tilbage med et  

 svar.' Advokat Carsten Højer tilskrev den 25. juli 1994 HK i Sønderborg således:
»Vedr.: Deres medlem Bent Sejr Christensen - tidligere ansat i  

 Kompagniet af 1991 A/S --------------------------- I fortsættelse af vort møde her på kontoret  

 den 7. ds. kan jeg oplyse, at jeg nu har haft lejlighed til at gennemgå sagen  

 med min klient.
 Jeg må på den anførte baggrund fastholde, at Bent Sejr Christensens  

 ansættelsesvilkår udtømmende er beskrevet i ansættelsesbrevet af 9. februar  

 1993, og at der ikke på noget tidspunkt - hverken udtrykkeligt eller  

 stiltiende - er indgået nogen aftale om overtidsbetaling/afspadsering eller  

 lign.
 For såvidt angår den juridiske bedømmelse af aftaleforholdet, finder jeg  

 det ikke uvæsentligt, at Bent Sejr Christensen igennem et helt år - og  

 iøvrigt efter at have bragt spørgsmålet på bane flere gange - har fortsat sit  

 arbejde med den eksisterende arbejdstid og den aftalte løn, og således har  

 efterladt det klare indtryk, at ansættelsesaftalen blev overholdt i enhver  

 henseende fra begge parters side.
 Først næsten en måned efter at være fratrådt sit job fremsætter Bent Sejr  

 Christensen tilsyneladende krav om at få overtidsbetaling.
Jeg må således på vegne Kompagniet af 1991 A/S fastholde det tidligere  

 anførte standpunkt, hvorefter alle løntilgodehavender m.v. anses for endeligt  

 afregnet i forhold til Bent Sejr Christensen.« Overenskomsten mellem Kompagniet af 1991 A/S og Handels- og  

 Kontorfunktionærernes Forbund i Danmark indeholder blandt andet følgende  

 bestemmelser:
»2. KONTOR OG LAGER a.
På kontor og lager er den normale ugentlige effektive arbejdstid indtil  

 37 timer.
b.
Arbejdstiden på kontor og lager kan tilrettelægges med varierende  

 ugentlige arbejdstider inden for en periode på højst 8 uger.
Såfremt  

 arbejdstiden i perioden er tilrettelagt således, at den i en eller flere uger  

 overstiger 40 timer, vil timer udover 40 pr. uge skulle betales med  

 overarbejdstillæg, jf. § 2, selv om den gennemsnitlige ugentlige  

 arbejdstidsnorm for perioden ikke er overskredet.
 På virksomheder, hvor arbejdstiden på kontor og lager er direkte afhængig  

 af andre faggruppers arbejdstid, kan arbejdstiden efter aftale etableres  

 efter tilsvarende ordning, som er gældende for disse andre faggrupper på  

 virksomheden.
Denne bestemmelse bortfalder ved yderligere nedsættelse af  

 arbejdstiden« -- d.
Alle timer indtil 37 timer i den enkelte uge jf.litra a, eller som  

 gennemsnit for en periode, jf. litra b, betales med almindelig timeløn samt  

 eventuelt tillæg for arbejde på særlige tidspunkter.' -- 1. BETALING a.
Overarbejde, jf. § 1, for hvilket der kan kræves tillæg, beregnes med  

 timeløn plus 50 pct. for de 3 første overarbejdstimer og derefter samt for  

 alt overarbejde på søn- og helligdage 100 pct.' --- c.
Timelønnen beregnes som den pågældende medarbejders samlede månedsløn  

 divideret med timelønsfaktoren, jf. § 8.' -- 2. AFSPADSERING a.
Såfremt medarbejderen ønsker det, og arbejdsgiveren accepterer det, kan  

 overarbejde afspadseres således, at 50 pct. timer afspadseres med 1 1/2, og  

 100 pct. timer afspadseres med 2 timer for hver overarbejdstime.
b.
Fritidens placering aftales mellem arbejdsgiveren og den enkelte  

 medarbejder med normalt 1 uges varsel.
Fritiden skal så vidt muligt gives som  

 hele eller halve fridage og være afviklet inden 2 måneder efter overarbejdets  

 udførelse.
3. ANDRE REGLER a.
Overarbejdsbetaling ydes kun, når arbejdet er udført efter ordre fra  

 arbejdsgiveren eller dennes stedfortræder på arbejdsstedet.' Der er under domsforhandlingen blevet afgivet forklaring af Bent Sejr  

 Christensen, Hans Christian Unger og Kim Brandhøj, der alle tidligere har  

 været ansat i Kompagniet af 1991 A/S, samt af direktør Iver Jensen og  

 kontorchef Tinna Nielsen, Kompagniet af 1991 A/S.
Bent Sejr Christensen har forklaret, at han er handels- og kontoruddannet.  

 Han har specialiseret sig i bogholderi og levet af det siden 1964. Han fik  

 ved ansættelsessamtalerne at vide, at der var tale om sæsonarbejde, og at  

 ekstratimer, der ikke kunne afspadseres, ville blive udbetalt kontant.
Han  

 havde en stående ordre om ikke at gå hjem, før han var færdig med sit  

 arbejde.
Den normale arbejdstid var fra kl. 8 til kl. 16. Han har hver dag,  

 han har haft overarbejde, gjort notat herom i sin kalender.
Han har vist  

 kalenderen til direktør Iver Jensen og kontorchef Tinna Nielsen.
Han tilbød  

 dem den 10. februar 1994 afskrift heraf, men det medførte kraftige udbrud.  

 Han har flere gange påtalt, at han hverken fik afspadsering eller  

 overtidsbetaling.
Når han under ansættelsen ikke gjorde mere ud af det, var  

 årsagen, at han var bange for i så fald at miste jobbet.
Han rejste ikke på  

 ny spørgsmålet ved opsigelsen den 24. februar 1994, da han havde rejst  

 spørgsmålet den 10. februar 1994.
Hans Christian Unger har forklaret, at han var ansat i bogholderiet i  

 Kompagniet af 1991 A/S fra juni 1993 til juli 1994. Han havde de danske  

 kunder, medens Bent Sejr Christensen havde de udenlandske kunder.
Han havde  

 aldrig fri, før han var a jour.
Det medførte, at han en gang imellem havde  

 overarbejde.
Bent havde ind imellem meget overarbejde på grund af udenlandske  

 indbetalingsrapporter.
Han var til stede den 10. februar 1994, da Bent tilbød  

 Iver Jensen, Tinna Nielsen og revisoren sin kalender med notater om  

 overarbejde.
Hertil svarede Iver Jensen klart, at Bent Sejr Christensen var  

 en langsom gammel mand.
Kim Brandhøj har forklaret, at han fra den 1. marts 1993 til den 28.  

 februar 1995 var ansat som transportchef i Kompagniet af 1991 A/S, hvor der  

 var meget overarbejde.
Da han lagde en plan for afvikling af afdelingens  

 overarbejde, afviste Iver Jensen at beskæftige sig med spørgsmålet.
Bent Sejr  

 Christensen var der både, når han kom om morgenen og gik om aftenen.
Iver Jensen har forklaret, at han var en af stifterne af Kompagniet af  

 1991 A/S, hvis direktør han har været siden den 21. marts 1991. Han er  

 uddannet indenfor kludehandel.
Selskabet lever primært af import fra Østen.  

 Selskabet har omkring 85 ansatte, hvoraf omkring 10 er ansat i bogholderiet.  

 Bent Sejr Christensen blev ansat i debitorbogholderiet for at ekspedere de  

 udenlandske debitorer.
En dame, der stadig er ansat i selskabet, skulle  

 bogføre.
Det arbejde satte Bent Sejr Christensen sig imidlertid på.
Der blev  

 ved ansættelsessamtalerne intet nævnt om betaling for overarbejde.  

 Debitorbogholderiets forhold blev normalt drøftet en gang om måneden.
Bent  

 Sejr Christensen var mangelfuldt a jour med de udenlandske debitorer.
Det  

 blev ikke krævet, at han var a jour fra dag til dag, men alene at han var  

 rimeligt hurtig med sit arbejde.
Der var ikke udstedt nogen ordre om  

 overarbejde.
Han har aldrig under ansættelsen fået forevist Bent Sejr  

 Christensens kalender.
Han talte med Tinna Nielsen i anledning af, at Bent  

 Sejr Christensen i ugerne 30 og 45 var på hjemmeværnsøvelse.
Bent Sejr  

 Christensen blev trukket i løn for fraværene i de to uger, og Iver Jensen har  

 ikke fået nogen reaktion af den grund.
Bent Sejr Christensen var en god og  

 omhyggelig medarbejder, men ikke verdens hurtigste, idet han var  

 perfektionist.
Kun 2-3 medarbejdere om året får betaling for overarbejde.
Han  

 bestrider under Bent Sejr Christensens ansættelse at have fået forevist  

 dennes kalender med notater om overarbejde.
Det er derimod rigtigt, at Bent  

 Sejr Christensen har fortalt, at han arbejdede over.
Hertil har Iver Jensen  

 svaret, at Bent Sejr Christensen kunne være hurtigere.
Havde Bent Sejr  

 Christensen efter et par måneders ansættelse rejst et overarbejdskrav, der  

 var så væsentligt som det nu rejste, var hans ansættelse blevet væsentlig  

 kortere.
Tinna Nielsen har forklaret, at hun siden den 1. juni 1991 har været  

 kontorchef i Kompagniet af 1991 A/S.
Hun er registreret revisor og har i 10  

 år arbejdet i revisorbranchen.
Bent Sejr Christensen blev under  

 ansættelsessamtalerne gjort bekendt med, at arbejdstiden var svingende, og at  

 man havde frihed under ansvar.
Betaling for overarbejde blev ikke drøftet.  

 Det kneb for Bent Sejr Christensen at opdatere sine udenlandske debitorer.  

 Det var Bent, der var flaskehalsen.
Han fik ikke de nødvendige oplysninger  

 tilstrækkelig hurtigt hjem fra udlandet.
Det blev påtalt under  

 debitormøderne, der normalt blev afholdt en gang om måneden.
Hun har aldrig  

 instrueret Bent Sejr Christensen om overarbejde.
Hun er ansvarlig for  

 lønbogholderiet.
Hun har aldrig i Bent Sejr Christensens ansættelsestid fået  

 nogen opgørelse over hans overarbejde.
Bent Sejr Christensen gjorde ikke  

 indsigelse i anledning af løntrækkene for ugerne 30 og 45, hvor han var  

 indkaldt til Hjemmeværnet.
Hun så først hans kalender ved henvendelse fra HK.  

 Hun har set Bent Sejr Christensen arbejde uden for normal arbejdstid.
Klagerne har gjort gældende, at notaterne i kalenderen om det udførte  

 overarbejde ikke er blevet bestridt.
Iver Jensens forklaring om, at Bent Sejr  

 Christensen er perfektionist, gør tværtimod oplysningen om overarbejdets  

 omfang sandsynlig.
Bent Sejr Christensen har derfor krav på den påståede  

 efterbetaling, som er beregnet på grundlag af den nøgne timeløn uden  

 tillæggene på 50 og 100%. Overarbejdet må anses for beordret, idet det efter  

 bevisførelsen må lægges til grund, at det er udført med arbejdsgiverens  

 viden, og at arbejdsgiveren har holdt Bent Sejr Christensen hen, når han har  

 forlangt kompensation for overarbejdet.
Det bestrides, at Bent Sejr  

 Christensen har fortabt sin ret ved passivitet, og at der er hjemmel til at  

 lade det pågældende overarbejde udføre uden at yde vederlag herfor.
Indklagede har gjort gældende, at der ikke foreligger nogen aftale med  

 Bent Sejr Christensen om vederlag for overarbejde.
Det stod tværtimod fra  

 starten klart, at der var tale om en sæsonbetonet virksomhed.
Bent Sejr  

 Christensen er aldrig blevet beordret på overarbejde.
Et eventuelt  

 vederlagskrav er fortabt ved passivitet.
Var kravet blevet fremsat i rimelig  

 tid, ville ansættelsesforholdet være blevet kortere og efterbetalingskravet  

 dermed lavere.
ARBEJDSRETTEN SKAL UDTALE Det findes efter bevisførelsen tilstrækkeligt godtgjort, at Bent Sejr  

 Christensen i ansættelsestiden med arbejdsgiverens viden har arbejdet over i  

 733 timer.
Bent Sejr Christensen har derfor efter overenskomsten krav på  

 vederlag herfor.
Da det efter bevisførelsen ikke kan lægges til grund, at  

 Bent Sejr Christensen har givet indklagede rimelig grund til at tro, at han  

 frafaldt kravet på vederlag for overarbejde, må der gives dom efter klagernes  

 påstand.
Boden fastsættes til 125.000 kroner, der indeholder  

 efterbetalingskravet på 97.726,31 kroner til Bent Sejr Christensen.
Thi kendes for ret Indklagede, Kompagniet af 1991 A/S, Damgade 28-34, 6400 Sønderborg, skal  

 inden 14 dage efter denne doms afsigelse betale en bod på 125.000 kroner til  

 Handels- og Kontorfunktionærernes Forbund i Danmark og 2.000 kroner i  

 sagsomkostninger til Arbejdsretten.
