Betænkning afgivet af Beskæftigelsesudvalget den 10. april 2019 Betænkning over Forslag til folketingsbeslutning om ændret statslig refusion af kommunernes udgifter til offentlige ydelser [af Karsten Hønge (SF) m.fl.]:
1. Indstillinger Et flertal i udvalget (udvalget med undtagelse af ALT og SF) indstiller beslutningsforslaget til forkastelse.
 Et mindretal i udvalget (ALT og SF) indstiller beslutningsforslaget til vedtagelse uændret.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialistisk Folkeparti SF's medlemmer af udvalget mener, at man er nødt til at ændre refusionssystemet for at sikre, at borgernes retssikkerhed ikke tilsidesættes for kortsigtede økonomiske gevinster i kommunerne.
Borgerne må aldrig være i tvivl om, at kommunen vælger den fagligt og objektivt bedste løsning for dem, frem for hvad der på kort sigt er bedst for kommunens økonomi.
Det er indlysende, at 80 pct. af en høj ydelse er mere end 80 pct. af en lavere ydelse, og kommunerne har således en økonomisk tilskyndelse til at tildele og fastholde borgeren på en lavere ydelse, end den borgeren reelt er berettiget til og har brug for.
SF ønsker derfor, at den statslige refusion af kommunernes udgifter til offentlige ydelser omlægges, således at staten refunderer kommunerne i kroner og øre fremfor en procentdel af ydelsesudgiften.
Enhedslisten Enhedslistens medlemmer af udvalget støtter hensigten med forslaget, men der følger ingen beregninger med om de fordelingsmæssige konsekvenser af  forslaget.
Man kan derfor ikke se, hvilke konsekvenser forslaget vil få for de enkelte kommuner og for balancen i udligningssystemet mellem betalende og modtagende kommuner.
En sådan beregning må være en forudsætning for enhver ændring af refusions- og udligningssystemet.
Enhedslisten har det princip, at der i dag ikke er nogen kommuner, der leverer for meget velfærd, og at en omlægning af refusions- og udligningssystemet derfor ikke kan gennemføres uden en forhøjelse af den samlede økonomiske ramme til kommunerne.
3. Udvalgsarbejdet Beslutningsforslaget blev fremsat den 7. december 2018 og var til 1. behandling den 28. februar 2019. Beslutningsforslaget blev efter 1. behandling henvist til behandling i Beskæftigelsesudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 3 bilag på beslutningsforslaget.
Bent Bøgsted (DF) fmd.
Jens Henrik Thulesen Dahl (DF) Claus Kvist Hansen (DF) Karina Adsbøl (DF) Marlene Harpsøe (DF) Jeppe Jakobsen (DF) Hans Andersen (V) Peter Juel-Jensen (V) Louise Schack Elholm (V) Carl Holst (V) Anni Matthiesen (V) Martin Geertsen (V) Joachim B.
Olsen (LA) Laura Lindahl (LA) Anders Johansson (KF) Ane Halsboe-Jørgensen (S) Bjarne Laustsen (S) nfmd.
Mattias Tesfaye (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Jan Johansen (S) Henning Hyllested (EL) Christian Juhl (EL) Finn Sørensen (EL) Julius Graakjær Grantzau (ALT) Torsten Gejl (ALT) Rasmus Helveg Petersen (RV) Karsten Hønge (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
