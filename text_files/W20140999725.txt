Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en swingerklub opkrævede forskellige entrépriser for mænd og kvinder.
Nævnet konkluderede samtidig, at det ikke kan føre til et andet resultat, at det er kutyme i branchen at opkræve forskellige priser afhængig af køn.
Klager fik derfor medhold.
 Klagen drejer sig om forskelsbehandling på grund af køn i forbindelse med, at den indklagede swingerklub har forskellige entrépriser for mænd og kvinder.
Ligebehandlingsnævnets afgørelse Det var i strid med ligestillingsloven, at den indklagede swingerklub opkrævede højere entrépriser for mænd end for kvinder.
Sagsfremstilling Der er klaget over, at den indklagede swingerklub har forskellige entrépriser for mænd og kvinder.
Det fremgår af prislisten på indklagedes hjemmeside, at entrépriserne varierer afhængigt af, hvorvidt man er medlem af klubben, men det gælder for alle entrétyper, at priserne er højere for mænd end for kvinder.
Eksempelvis koster det 300 kr. i entré for et mandligt medlem, mens entré for et kvindeligt medlem kun koster 75 kr.
Parternes bemærkninger Klager påstår, at det er ulovlig forskelsbehandling på grund af køn, at indklagede opkræver forskellige priser for mænd og kvinder.
Klager ønsker, at indklagede retter deres priser, så de bliver ens for alle.
Indklagede oplyser, at de er den nyeste swingerklub i Danmark, og at de derfor har tilpasset priserne efter andre klubbers priser.
Indklagede vil gerne tilpasse priserne, så de er ens for alle, men de mener, at det er uretfærdigt, at de som de eneste af sin slags skal tilpasse priserne.
Indklagede vil tilpasse sig markedet, når priserne er ens for alle.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Ligebehandlingsnævnet finder, at indklagede har overtrådt lov om ligestilling af mænd og kvinder, ved at opkræve forskellige entrépriser afhængigt af køn.
Det kan ikke føre til et andet resultat, at det er kutyme i branchen at opkræve forskellige priser afhængigt af køn.
