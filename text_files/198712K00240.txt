Nr LSF 240 Forslag til Lov om ændring af lov om varmeforsyning. (Begrænsning af  

 elopvarmning m.v.) Fremsat af energiministeren (Svend Erik Hovmand) den 23. marts 1988 § 1 I lov om varmeforsyning, jf. lovbekendtgørelse nr. 330 af 29. juni 1983, som ændret ved lov nr. 593 af 12. december 1984 og lov nr.
 238 af 6. juni 1985, foretages følgende ændringer:
 1. I § 21, stk. 1, indsættes som 2. pkt.:
»Kommunalbestyrelsen kan endvidere bestemme, at elopvarmning ikke må etableres i eksisterende eller ny bebyggelse inden for et sådant område.« 2. Efter § 21 indsættes:
» § 21 a.
Elopvarmning kan ikke etableres i eksisterende eller  

 ny bebyggelse inden for områder, der efter en endeligt vedtaget kommunal varmeforsyningsplan, en godkendt delplan efter § 12 eller projekter omfattet af kapitel 4 er udlagt til kollektiv varmeforsyning.
Stk. 2. Energiministeren kan efter forhandling med de kommunale organisationer fastsætte nærmere regler om gennemførelsen af forbudet mod elopvarmning efter stk. 1 og § 21, stk. 1, 2. pkt., herunder regler om undtagelser fra forbudet og om adgangen til at dispensere.« 3. I § 22 indsættes efter »19«: », 20«.
 4. § 36 affattes således:
»Overlader energiministeren sine beføjelser til at træffe afgørelser efter loven eller efter bestemmelser fastsat efter loven til en styrelse eller tilsvarende institution under ministeriet, kan ministeren fastsætte regler om adgang til at klage over afgørelserne, herunder om at afgørelserne ikke i alle tilfælde kan indbringes for ministeren.« § 2 Stk. 1. Loven træder i kraft den 1. juli 1988.
Stk. 2. Forbudet mod elopvarmning efter § 21, stk. 1, 2. pkt., og § 21 a, stk. 1, gælder for ny bebyggelse, hvortil byggetilladelse meddeles efter tidspunktet for meddelelsen af en beslutning efter § 21, stk. 1, 2. pkt., henholdsvis fra lovens ikrafttræden.
Stk. 3. Forbudet mod elopvarmning efter § 21, stk. 1, 2. pkt., og § 21 a, stk. 1, gælder for eksisterende bebyggelse fra tidspunktet for meddelelsen af en beslutning efter § 21, stk. 1, 2. pkt., henholdsvis fra lovens ikrafttræden, medmindre bindende aftale om udførelsen af installationsarbejdet er truffet forinden.
Bemærkninger til lovforslaget Almindelige bemærkninger I.
Lovforslagets sigte og baggrund 1. Lovforslaget tilsigter at hindre udbredelsen af elopvarmning i såvel ny som eksisterende bebyggelse i områder, der har - eller kan få - adgang til kollektiv varmeforsyning i form af individuel naturgasforsyning eller fjernvarme.
Med henblik herpå indeholder lovforslaget for det første et almindeligt forbud mod etablering af elopvarmning i områder, der i varmeplanlægningen er udlagt til kollektiv forsyning.
Lovforslaget vil for det andet medføre, at energiministeren får adgang til - såvel i forhold til ny som eksisterende bebyggelse - at pålægge kommunerne at gennemføre et midlertidigt forbud mod etablering af elopvarmning i områder, hvor der er grundlag for at foretage en nærmere vurdering af mulighederne for at planlægge for kollektiv forsyning.
Det midlertidige forbud i sådanne områder skal alene gælde, indtil der som led i den almindelige varmeplanlægning er taget stilling til, om de pågældende områder skal udlægges til kollektiv forsyning.
Lovforslaget fremsættes til gennemførelse af det vedtagne forslag til folketingsbeslutning nr.
B 71 om ændring af lov om varmeforsyning, som blev fremsat den 18. december 1987 og vedtaget mod blandt andet regeringspartiernes stemmer den 1.
marts 1988. Der henvises til Folketingstidende 1987-88, forhandlingerne sp. 4427, sp. 5118, sp. 7596. Der henvises endvidere til beretning af 22. maj 1987 fra energipolitisk udvalg til beslutningsforslag nr.
B 70 fremsat den 9. december 1986, jf.
 Folketingstidende 1986-87, 1. samling, Tillæg B, sp. 2419.
Lovforslaget indeholder herudover en ændring af varmeforsyningslovens almindelige klageregler med det sigte at forenkle klagebehandlingen.
2. Forbudet mod etablering af elopvarmning knytter sig til den planlægning af den kollektive varmeforsyning, som finder sted efter lov om varmeforsyning.
Varmeplanlægningen startede i 1979 for de større byer med et væsentligt og koncentreret varmebehov og har resulteret i, at områder svarende til 72 pct. af landets nettovarmebehov i dag er udlagt til kollektiv forsyning.
Videreførelsen af planlægningen for den kollektive forsyning retter sig nu især mod de mindre byer og landområderne, hvoraf en mindre del - under 10 pct. af landets nettovarmebehov - skønnes at have mulighed for en fremtidig kollektiv varmeforsyning, medens den resterende del forudsættes individuelt forsynet.
Varmeplanlægningens første og centrale fase - den såkaldte førstegangsplanlægning - forventes at være afsluttet omkring midten af 1989. Herefter vil i princippet alle områder, som omfattes af aktuelle udbygningsplaner for kollektiv varmeforsyning, være udlagt hertil i en kommunal varmeforsyningsplan.
De kollektive systemer vil være udbygget samtidig hermed eller i løbet af en kortere periode derefter.
Det forventes, at den foreslåede midlertidige regulering vil føre til, at i størrelsesordenen 100.000 boliger (130 byområder) med et samlet behov på op mod 10 PJ/år vil blive omfattet af midlertidige forbud mod elopvarmning, indtil det i førstegangsplanlægningen er afgjort, om de pågældende områder kan udlægges til kollektiv forsyning.
II.
Lovforslagets hovedprincipper 1. Lovforslagets ene hovedbestemmelse findes i den foreslåede nye § 21 a, der af hensyn til tilslutningen til de kollektive varmesystemer indeholder et generelt og varigt forbud mod ny etablering af elopvarmning i alle områder, der i varmeplanlægningen er udlagt til kollektiv forsyning med fjernvarme eller naturgas.
Bestemmelsen afviger fra den gældende regel om forbud mod elopvarmning i varmeforsyningslovens § 21 dels ved, at forbudet gælder generelt og ikke forudsætter en konkret, skønsmæssig afgørelse i kommunalbestyrelsen, dels ved at forbudet efter § 21 a ikke alene omfatter elopvarmning i ny bebyggelse, men i modsætning til den gældende regel også i eksisterende bebyggelse.
Ligesom den gældende regel angår den foreslåede nye bestemmelse etablering af elopvarmning og berører således ikke bebyggelse med en eksisterende elopvarmning.
Forbudet retter sig mod elopvarmningssystemer, der ikke eller kun vanskeligt vil kunne tilsluttes et kollektivt forsyningssystem.
Forbudet omfatter således alene installation af direkte elopvarmning og f.eks. ikke elpatroner i et vandbåret centralsystem eller eldrevne varmepumper.
På samme måde er forbudet alene rettet mod installation af elopvarmning som bebyggelsens primære varmekilde.
Forbudet hindrer således ikke opsætning af elradiatorer som supplerende varmekilde, f.eks. til opvarmning af yderrum, loftsrum eller sjældent benyttede lokaler.
Svarende til, hvad der gælder efter den eksisterende bestemmelse, vil der i de administrative forskrifter, som energiministeren kan fastsætte efter forslagets § 21 a, stk. 2, blive fastsat en række begrænsninger for forbudet i forhold til særlige bygningskategorier.
Sommerhuse, fritidshuse, kolonihavehuse m.v.
vil således blive generelt undtaget fra forbudet, ligesom kommunalbestyrelsen vil kunne meddele dispensation fra forbudet for så vidt angår lavenergihuse.
Forbudet er direkte knyttet til tilblivelsen af endelige planer for de kollektive forsyningsområder i overensstemmelse med de efter loven foreskrevne procedurer og kræver således ikke yderligere beslutninger, ligesom forbudet gælder uafhængigt af, om lovens styringsmidler i øvrigt (f.eks. tilslutningspligt) bringes i anvendelse.
2. Lovforslagets anden hovedbestemmelse fremtræder som en ændring af den gældende bestemmelse i varmeforsyningslovens § 21. Efter den foreslåede nye bestemmelse i § 21, stk. 1, 2. pkt., vil kommunalbestyrelsen inden for et geografisk afgrænset område kunne nedlægge forbud mod ny etablering af elopvarmning såvel i ny som eksisterende bebyggelse.
Bestemmelsen adskiller sig fra den gældende regel i § 21, stk. 1, dels ved også at omfatte eksisterende bebyggelse, dels ved i sin anvendelse ikke at være begrænset til tilfælde, hvor det hidtidige planlægningsarbejde er så langt fremskredet, at det er afklaret, at det pågældende område skal planlægges forsynet med kollektiv varmeforsyning.
Sigtet med den foreslåede ændring af § 21 er således blandt andet, at bestemmelsen også skal kunne anvendes i tilfælde, hvor der ikke i det hidtidige planlægningsarbejde er foretaget nogen nærmere vurdering af mulighederne for at forsyne det pågældende område med kollektiv varmeforsyning, men hvor der på grund af områdets karakter (mindre by med stor varmetæthed, nærhed til eksisterende kollektivt system eller lignende) er behov for at få gennemført en sådan vurdering, uden at det kollektive forsyningsgrundlag i mellemtiden forsvinder på grund af elopvarmningens udbredelse i området.
Bestemmelsen skal ses i sammenhæng med energiministerens adgang til efter den gældende bestemmelse i § 21, stk. 2, at pålægge kommunalbestyrelser at nedlægge forbud mod elopvarmning.
På grundlag heraf vil Energiministeriet umiddelbart efter den nye bestemmelses ikrafttræden pålægge samtlige kommunalbestyrelser at gennemføre et midlertidigt forbud mod elopvarmning i områder, hvor der er grundlag for at foretage en nærmere vurdering af mulighederne for at planlægge for kollektiv forsyning.
Lovforslaget indebærer således, at der tilvejebringes en midlertidig regulering for mulige kollektive forsyningsområder, som der endnu ikke er taget stilling til i varmeplanlægningen.
Ordningen vil betyde, at der i områder, hvor der skønnes at være grundlag for at planlægge for kollektiv forsyning, vil gælde et midlertidigt forbud mod etablering af elopvarmning.
Det midlertidige forbud vil gælde, indtil der har fundet en nærmere vurdering sted, og der på baggrund heraf er taget stilling til, om området skal udlægges til kollektiv forsyning.
Kommunalbestyrelsens stillingtagen hertil vil bero på, om et kollektivt forsyningsprojekt forventes at kunne realiseres inden for kortere tid.
Energiministeriets pålæg til kommunalbestyrelserne vil blive udformet således, at hver enkelt kommunalbestyrelse forpligtes til at nedlægge forbud i alle områder, hvor der er grundlag for at gå ind i en planlægning for kollektiv forsyning.
Den nærmere afgrænsning af, i hvilke områder der herefter skal gælde et midlertidigt forbud mod elopvarmning, vil bero på den enkelte kommunalbestyrelses afgørelse.
Grundlaget for denne afgørelse vil i det væsentlige allerede foreligge dels i den kortlægning af de lokale varmeforsyningsforhold, som er gennemført i det kommunale varmeplanlægningsarbejde, dels i forsyningsselskabernes udbygningsplaner.
Vejledende for afgørelsen vil endvidere være de retningslinjer for den fremtidige varmeforsyningsplanlægning, som er indeholdt i de kommunale varmeplaners perspektivdel.
Ved områdeafgrænsningen vil kommunalbestyrelserne herudover skulle tage udgangspunkt i de målsætninger og forudsætninger, der er indeholdt i de regionale planer og den samlede varmeplanlægning.
Det skal i denne forbindelse understreges, at den omstændighed, at der allerede foreligger en vedtaget kommunal varmeforsyningsplan, der formelt fremtræder som en plan for hele kommunen, ikke i sig selv vil fritage den pågældende kommunalbestyrelse for at tage stilling til, om der i kommunen er områder, hvor der er grundlag for en nærmere vurdering af de kollektive forsyningsmuligheder, således at der her skal nedlægges et midlertidigt forbud.
Varmeplanlægningen er i praksis ofte forløbet på den måde, at man alene har taget direkte stilling til aktuelle planer for udbygning med kollektiv forsyning og ladet de øvrige områder henstå til endelig afklaring på et senere tidspunkt, hvor udbygningen aktualiserer en stillingtagen.
Selv om der foreligger en vedtaget kommunal varmeforsyningsplan, vil kommunalbestyrelsen derfor skulle tage stilling til, om der i kommunen er områder, hvis potentiale for kollektiv forsyning ikke er blevet tilstrækkeligt behandlet i det hidtidige varmeplanlægningsarbejde, og i givet fald træffe beslutning om midlertidigt elopvarmningsforbud i de pågældende områder.
Samtidig vil det over for kommunerne blive fremhævet, at midlertidigt forbud alene skal nedlægges i områder, hvor det er realistisk at forvente, at vurderingen af de kollektive forsyningsmuligheder kan føre til, at der vil kunne træffes beslutning om en fremtidig kollektiv varmeforsyning i forbindelse med førstegangsplanlægningens færdiggørelse.
I de områder, navnlig mindre byer, hvor der efter de nuværende forhold ikke er udsigt hertil, vil der således ikke skulle nedlægges midlertidigt forbud.
De områder, der undergives et midlertidigt forbud, skal være afgrænset i løbet af kort tid efter lovens ikrafttræden.
Kommunalbestyrelsen vil derfor skulle træffe sin afgørelse hurtigst muligt.
Den nøjagtige frist for gennemførelsen af afgrænsningen vil blive fastlagt efter forhandling med de kommunale organisationer.
Efter afgrænsningen af de områder, som undergives et midlertidigt forbud, skal kommunalbestyrelsen herefter gennemføre en nærmere vurdering af de kollektive forsyningsmuligheder med henblik på at kunne tage stilling til, om de enkelte områder skal udlægges til kollektiv forsyning.
Denne vurdering skal være afsluttet hurtigst muligt og senest i forbindelse med fuldførelsen af den første samlede gennemgang af varmeforsyningsmulighederne for kommunerne.
Denne gennemgang skønnes at kunne afsluttes omkring midten af 1989, og det er derfor hensigten, efter nærmere forhandling med de kommunale organisationer, at foreskrive en frist i overensstemmelse hermed for det midlertidige forbud.
Udfaldet af kommunalbestyrelsens vurdering af de kollektive forsyningsmuligheder i de enkelte midlertidige forbudsområder er afgørende for, hvorledes de enkelte områder herefter er stillet.
Fører vurderingen til, at et område udlægges til kollektiv forsyning i en varmeforsyningsplan, vil området ikke længere være undergivet et midlertidigt elopvarmningsforbud, men derimod være omfattet af det generelle, permanente forbud i medfør af lovforslagets almindelige bestemmelse i § 21 a, stk. 1.
I de tilfælde, hvor vurderingen omvendt fører til, at der på det foreliggende grundlag ikke er mulighed for kollektiv forsyning i det pågældende område, vil det midlertidige forbud ophøre senest i forbindelse med udløbet af fristen for førstegangsplanlægningens gennemførelse.
Området vil herefter ikke være undergivet nogen begrænsning i henseende til elopvarmning.
Samlet set vil den foreslåede midlertidige regulering således sikre, at der omkring midten af 1989 i hele landet vil foreligge ajourførte kommunale varmeforsyningsplaner, der bygger på, at alle områder med et potentiale for kollektiv forsyning vil være indgående vurderet og i givet fald udlagt til kollektiv forsyning i varmeforsyningsplanerne.
3. Lovforslaget vil ikke medføre udgifter eller administrative konsekvenser for staten.
For kommunerne vil afgrænsningen af de områder, der undergives et midlertidigt elopvarmningsforbud, og den efterfølgende vurdering af de pågældende områders mulighed for kollektiv forsyning, medføre en intensiveret planlægningsindsats.
I vid udstrækning vil de kommunale opgaver, som lovforslaget medfører, imidlertid have karakter af en fremskyndelse af de opgaver, som allerede påhviler kommunerne som led i den almindelige varmeplanlægning.
I forbindelse med det generelle forbuds (§ 21 a) ikrafttræden vil der blive informeret herom ved annoncering i dagspressen m.v.
Information om midlertidige forbud (§ 21) sker ved individuelle meddelelser fra kommunen til de enkelte berørte grundejere, efter at den nærmere afgrænsning af de lokale forbudsområder er foretaget.
 De samlede udgifter til information forventes at udgøre ca. 1 mio.
 kr.
Bemærkninger til lovforslagets enkelte bestemmelser Til § 21 Til nr. 1 Med den foreslåede ændring af § 21, stk. 1, vil kommunalbestyrelsens adgang til at nedlægge forbud mod elopvarmningssystemer være selvstændigt reguleret i det nye 2. pkt.
§ 21, stk. 1, opretholdes i øvrigt uændret, således at kommunalbestyrelsen fortsat har adgang til at forbyde andre opvarmningssystemer end elopvarmning, f.eks. petroleumsovne, der ikke er egnede i forbindelse med tilslutning til kollektiv varmeforsyning, der kræver et centralt opvarmningssystem hos forbrugerne.
Den foreslåede bestemmelse i stk. 1, 2. pkt., vil give Energiministeriet grundlag for at pålægge samtlige kommunalbestyrelser - såvel i forhold til ny som eksisterende bebyggelse - at gennemføre et midlertidigt forbud mod elopvarmning i områder, hvor der er behov for at foretage en nærmere vurdering af mulighederne for at planlægge for kollektiv forsyning.
Energiministeriets pålæg vil blive meddelt efter forhandling med de kommunale organisationer.
De midlertidige forbud vil som udgangspunkt have samme rækkevidde som det generelle forbud efter § 21 a.
Der henvises herom til de almindelige bemærkninger afsnit II, 1. samt til bemærkningerne nedenfor til § 21 a, stk. 1 og stk. 2. I forbindelse med midlertidige forbud vil der dog i en række tilfælde foreligge et særligt behov for fritagelser for forbudet.
Det gælder ikke mindst for erhvervslokaler.
I Energiministeriets pålæg til kommunerne vil erhvervsbygninger og erhvervslokaler derfor blive fritaget for det midlertidige forbud.
Der forekommer tilfælde, hvor eksisterende kollektive forsyningssystemer etableret før lovens ikrafttræden er uden plangrundlag som følge af, at kommunen endnu ikke har afsluttet behandlingen af den lokale varmeplan.
Dette er f.eks. tilfældet i dele af Københavns-området.
De midlertidige elopvarmningsforbud forudsættes også at omfatte sådanne områder.
I tilfælde, hvor der allerede er nedlagt forbud mod elopvarmning efter den gældende § 21, og hvor disse skal afløses af midlertidige forbud efter lovforslaget, forudsættes det eksisterende forbud opretholdt, indtil kommunalbestyrelsen har afgrænset de områder, hvor de nye midlertidige forbud skal være gældende.
Til § 21 a Til nr. 2 Til stk. 1 Bestemmelsen i § 21 a, stk. 1, indfører et generelt og permanent forbud mod etablering af elopvarmning i områder, der allerede er eller senere udlægges til kollektiv forsyning i overensstemmelse med de planlægningsprocedurer, som findes i loven.
 Ved begrebet elopvarmning forstås direkte elvarme, f.eks.
elradiatorer.
Derimod omfatter begrebet ikke indirekte elopvarmning, der indgår i et varmefordelingssystem, der er egnet for tilslutning til kollektiv varmeforsyning, f.eks. elpatroner i et vandbårent centralsystem eller eldrevne varmepumper.
Forbudet mod elopvarmning gælder alene elvarme som primær varmekilde og ikke som supplementsopvarmning, såsom vandvarmere og elradiatorer i begrænset omfang.
Det forudsættes ved bestemmelsens anvendelse, at det er varmeforsyningsplanernes indhold på tidspunktet for meddelelse af byggetilladelse, som er afgørende for, om ny bebyggelse undergives et forbud.
Dermed kan der disponeres i henhold til byggetilladelsen uden risiko for, at en efterfølgende inddragelse af ejendommen i et kollektivt forsyningsområde får virkning for byggeriets fuldførelse i overensstemmelse med tilladelsen.
Til stk. 2 Ifølge denne bestemmelse har energiministeren hjemmel til at fastsætte nærmere regler om gennemførelsen af forbudet, herunder regler om områdeafgrænsning, undtagelser og dispensationer.
Disse gennemførelsesregler kan også indeholde regler om undtagelser fra forbudet efter § 21, stk. 1, 2. pkt.
Bestemmelserne fastsættes efter forhandling med de kommunale organisationer.
Bygninger, som ikke er beregnet til at være konstant opvarmede i fyringssæsonen, f.eks. sommerhuse, fritidshuse, klubhuse, visse kulturelle institutioner m.v. vil blive generelt undtaget fra forbudet.
Det samme gælder visse bygningskategorier med begrænset energiforbrug og ringe talmæssig betydning som f.eks. kirker og forsamlingshuse.
Byggetekniske forhold kan føre til undtagelser fra forbudet mod elopvarmning.
Dette vil gælde, hvor bygningens omstilling til kollektiv varmeforsyning vil være uforholdsmæssig dyr på grund af nødvendige større installations- eller bygningsmæssige ændringer.
Det samme vil være tilfældet for bygninger, som påregnes nedrevet inden for en kortere årrække.
Disse undtagelser vil være af særlig betydning for byfornyelser.
Der vil herudover blive givet adgang til at dispensere fra forbudet i særlige tilfælde.
Denne bestemmelse vil for eksempel kunne bruges til at give dispensation til elopvarmning i forsøgs- og demonstrationsbyggeri, således at der ikke lægges hindringer i vejen for den teknologiske udvikling.
Den hidtidige praksis for dispensation til lavenergihuse fra forbud mod etablering af elopvarmning efter varmeforsyningslovens § 21 forudsættes i det væsentlige opretholdt.
Der er hidtil i udbyggede områder givet dispensation til lavenergihuse beliggende i områder for kollektiv varmeforsyning, når de opfyldte visse krav om reduceret energibehov i forhold til kravene ifølge bygningsreglementet.
Til nr. 3 Ændringen i § 22 indebærer, at der indføjes en henvisning til lovens § 20 om anlægsbidrag.
Denne bestemmelse kom ind i loven som et resultat af forhandlingerne i Folketinget forud for vedtagelsen af varmeforsyningsloven i 1979, uden at § 22 blev ændret i overensstemmelse hermed.
Til nr. 4 Ændringen af § 36 giver energiministeren bemyndigelse til at indskrænke den gældende klageadgang for afgørelser, som træffes af Energistyrelsen i henhold til delegation.
Bestemmelsen giver grundlag for at forenkle klagebehandlingen på områder, hvor der har udviklet sig en klar praksis, og hvor en dobbelt klagebehandling derfor ikke skønnes nødvendig.
Til § 2 De foreslåede overgangsbestemmelser sikrer, at der tages hensyn til husejere, som allerede har disponeret med henblik på etablering af elopvarmning.
For nybyggeri beliggende i områder omfattet af § 21 a, stk. 1, gælder forbudet således ikke, når byggetilladelsen er givet før lovens ikrafttræden.
En byggetilladelse gælder i 1 år.
For nybyggeri beliggende i områder omfattet af midlertidge elopvarmningsforbud gælder forbudet kun, hvis byggetilladelse er meddelt efter det tidspunkt, hvor kommunalbestyrelsen har givet meddelelse til den enkelte grundejer om forbudet.
For etablering af elopvarmning i eksisterende byggeri - som efter de gældende regler ikke reguleres ved byggesagsbehandling - vil det være afgørende, om ejeren har rekvireret arbejdet til installation af elopvarmning inden lovens ikrafttræden, eller for så vidt angår midlertidige forbud inden det tidspunkt, hvor kommunalbestyrelsen har givet meddelelse om forbudet.
