Nr BSF 49 Forslag til folketingsbeslutning om dansk rets forrang for EF-ret Fremsat af Keld Albrechtsen (EL) Søren Søndergaard (EL) Frank Aaen (EL) den 31. januar 1995 Folketinget opfordrer regeringen til at fremsætte forslag til ændring af  

 Maastricht-Traktaten med det formål at fastslå, at national ret har forrang  

 frem for EF-ret.
Bemærkninger til forslaget ». . .EF-retten - rimeligt nok - gør krav på at have forrang frem for  

 national ret på de områder, hvor EF har lov til at lovgive.
Og det er altså  

 langtfra alle områder af EF-landenes liv.
Domstolene i EF-landene har efterhånden bøjet sig for den oprindelige af  

 EF-Domstolen fastlagte holdning, hvorefter EF-retten har forrang frem for  

 national ret, ja, sågar også national ret på grundlovsplan.
EF-rettens  

 forrang er nødvendig for at opretholde EF's retssystem som et fælles  

 retssystem, der ikke kan brydes af nationale love og i princippet heller ikke  

 af nationale forfatninger« - skrev kontorchef i Håndværksrådet og  

 unionstilhænger, Peter L.
Vesterdorf i Politiken den 12. maj 1993 forud for  

 den sidste folkeafstemning om Maastricht-Traktaten 18. maj 1993.
 Han tager derefter forbehold over for de praktiske konsekvenser af denne  

 forrang for EF-retten ved at sige, det i praksis er sjældent forekommende.
Men i takt med EU's udvikling og udbygning vokser sandsynligheden for, at  

 EF-retten vil komme i anvendelse i et stigende antal tilfælde.
Denne  

 konsekvens er aldrig blevet erkendt i den hjemlige debat, og den har absolut  

 ikke opbakning i den danske befolkning.
Flertallet af danskere er tilhængere  

 af internationalt samarbejde på så mange områder som muligt; men det  

 underordningsprincip, som EF-retten indeholder over for dansk lovgivning og  

 grundloven, er intet mindre end en bombe under det danske retssystem.
EF-Domstolen har generelt den holdning - ligesom i forhold til  

 diskussionen om det indre marked kontra miljøhensyn - at den ser på, hvad der  

 gavner en positiv udvikling af Unionen som sådan.
EF-Domstolens dommere har  

 ». . .med næsten usvigelig sikkerhed givet prioritet til de løsninger,  

 som de fandt tjente integrationen bedst. . .«, som det bliver formuleret  

 af Maastricht-tilhængeren og EU-specialisten Hjalte Rasmussen.
En fortsat udvikling af dette system er farligt for det danske politiske  

 system og samfundet som sådan.
Og med de signaler, der i denne tid udgår fra  

 Europa-Parlamentet og den nye Kommission - herunder overførsel af  

 retspolitikken fra søjle 3 til søjle 1 - vil en farlig udvikling accelerere.
 Forslagsstillerne opfordrer derfor regeringen til at sætte al kraft ind på  

 at ændre rangforholdet mellem dansk ret og EF-retten via en ændring i  

 Maastricht-Traktaten, så det klart vil fremgå af denne, at den nationale  

 lovgivning og den nationale forfatning til enhver tid står over de love og  

 vedtægter, som er gældende i EU.
