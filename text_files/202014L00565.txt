Betænkning afgivet af Sundheds- og Ældreudvalget den 15. januar 2021 Betænkning over Forslag til lov om ændring af lov om assisteret reproduktion i forbindelse med behandling, diagnostik og forskning m.v.
(Ændring af den tilladte opbevaringsperiode for menneskelige æg udtaget på medicinsk indikation) [af sundheds- og ældreministeren (Magnus Heunicke)]:
1. Ændringsforslag Enhedslistens medlemmer af udvalget har stillet 3 ændringsforslag til lovforslaget.
2. Indstillinger Et flertal i udvalget (S, V, DF, SF, KF, NB og LA) indstiller lovforslaget til vedtagelse uændret.
Flertallet stemmer imod de stillede ændringsforslag.
Et mindretal i udvalget (RV) indstiller lovforslaget til vedtagelse ved 3. behandling.
Mindretallet vil redegøre for sin indstilling til ændringsforslagene ved 2. behandling.
 Et andet mindretal i udvalget (EL) indstiller lovforslaget til vedtagelse med de stillede ændringsforslag.
Et tredje mindretal i udvalget (Susanne Zimmer (UFG)) indstiller lovforslaget til vedtagelse med de stillede ændringsforslag.
Hvis ændringsforslagene bliver forkastet ved 2. behandling, vil mindretallet stemme for lovforslaget ved 3. behandling.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget støtter lovforslaget og er meget glade for, at vi på baggrund af den brede politiske aftale, som Folketingets partier indgik den 18. oktober 2020, nu kan vedtage dette lovforslag.
Venstre betragter barnløshed som en af vor tids største samfundsudfordringer, og derfor er vi meget tilfredse med, at denne dagsorden er blevet prioriteret af regeringen.
Dansk Folkeparti Dansk Folkepartis medlemmer af udvalget støtter lovforslaget, der er konsekvensen af en aftale indgået med sundheds- og ældreministeren om, at opbevaringsperioden for nedfrosne menneskelige æg på baggrund af medicinske årsager forlænges.
Dansk Folkeparti støtter samtidig, at lovforslaget får en hurtig behandling, så de æg, som p.t. skulle destrueres på grund af  5-årsfristen, kan undgå destruktion.
4. Ændringsforslag med bemærkninger Ændringsforslag Til titlen Af et mindretal (EL), tiltrådt af et mindretal (Susanne Zimmer (UFG)):
 1) I undertitlen udgår ordene: »udtaget på medicinsk indikation«.
[Konsekvensændring af ændringsforslag nr. 3] Til § 1 2) I den under nr. 1 foreslåede ændring af § 15, stk. 1, 1. pkt., udgår: »og efter »destrueres« indsættes: », jf. dog stk. 2««.
[Konsekvensændring af ændringsforslag nr. 3] 3) Nr. 3 udgår.
[Opbevaringsgrænsen på 5 år for æg, der ikke udtages på medicinsk indikation, ophæves også] Bemærkninger Til nr. 1-3 Lovforslaget indebærer, at der ikke længere skal gælde en grænse på 5 år for opbevaring af menneskelige æg, der udtages på medicinsk indikation (sundhedsfaglig begrundelse). Ophævelse af 5-årsgrænsen vil indebære, at æg, der nedfryses i forbindelse med fertilitetsbehandling, og æg, der nedfryses i forbindelse med sygdom, ikke længere skal destrueres efter 5 års opbevaring.
Lovforslaget ændrer ikke ved opbevaringsperioden for æg, der ikke udtages på medicinsk indikation.
Den gældende opbevaringsgrænse på 5 år bliver opretholdt for disse æg.
 Ændringsforslagene indebærer, at opbevaringsgrænsen på 5 år for æg, der ikke udtages på medicinsk indikation, også bliver ophævet.
 Baggrunden for ændringsforslagene er, at Enhedslisten ønsker at gøre op med den ulighed mellem mænd og kvinders kønsceller, som lovforslaget vil opretholde, hvis det vedtages uden ændringsforslagene.
 Ved at skelne mellem de tilladte opbevaringsperioder for nedfrosne æg udtaget på medicinsk indikation og æg udtaget uden medicinsk indikation opretholdes en ulighed i loven, set i forhold til sædceller.
 Det finder Enhedslisten urimeligt og foreslår derfor, at kravet om, at ægceller er udtaget på medicinsk indikation, fjernes.
5. Udvalgsarbejdet Lovforslaget blev fremsat den 22. december 2020 og var til 1. behandling den 13. januar 2021. Lovforslaget blev efter 1. behandling henvist til behandling i Sundheds- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og sundheds- og ældreministeren sendte den 11. november 2020 dette udkast til udvalget, jf.
SUU alm. del  bilag 76. Den 22. december 2020 sendte sundheds- og ældreministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Lotte Rod (RV) Kirsten Normann Andersen (SF) Trine Torp (SF) Peder Hvelplund (EL) Victoria Velasquez (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Karina Adsbøl (DF) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
