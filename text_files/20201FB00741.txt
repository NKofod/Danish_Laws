Ændringsforslag stillet den 19. februar 2021 uden for betænkningen Ændringsforslag til 2. (sidste) behandling af Forslag til folketingsbeslutning om fortsat ret til ophold for ægtefæller til og børn af udenlandske arbejdstagere, der opnår dansk indfødsret [af Andreas Steenberg (RV) m.fl.]:
Til teksten Af et mindretal (RV):
 1) Ordene »i indeværende folketingssamling« ændres til: »inden udgangen af 2021«.
[Udskydelse af tidsfristen for fremsættelse af lovforslag] Bemærkninger Til nr. 1 Med ændringsforslaget foreslås det at udsætte tidsfristen for fremsættelsen af det lovforslag, som ønskes af et flertal af udvalget i betænkningen afgivet over forslaget den 19. januar 2021. Forslagsstillerne erkender nemlig, at det lovforslag, der skal udmønte beslutningsforslaget, grundet covid-19 og behovet for at begrænse Folketingets lovbehandlinger ikke kan fremsættes i indeværende folketingsår, og foreslår derfor at forslaget i stedet skal fremsættes inden udgangen af  2021.
Det er helt afgørende for forslagsstillerne, at de nødvendige ændringer foretages snarest muligt.
Det er derimod mindre afgørende, om forslaget fremsættes før eller efter sommeren.
Formålet med ændringsforslaget er derfor at ændre beslutningsforslaget, så der gives mere fleksibilitet i forhold til tidspunktet for fremsættelse af lovforslaget.
Forslagsstillerne lægger vægt på, at der er en forståelse med udlændinge- og integrationsministeren om, at lovforslaget fremsættes så hurtigt som muligt i den kommende folketingssamling.
