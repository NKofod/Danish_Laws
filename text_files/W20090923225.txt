Pressenævnets kendelse i sag nr. 2009-6-0829 [K] har klaget til Pressenævnet over en udsendelse på Danmarks Radio den 10. februar 2009, idet han mener, at god presseskik er tilsidesat.
Danmarks Radio sendte den 10. februar 2009 satire-programmet Tjenesten med indslaget Katolsk biskop: Holocaust er det rene gas.
Af indslaget fremgår følgende:
Studievært: Og så er der nyt fra verdens største pædofilring, også kendt som Den Katolske Kirke.
En katolsk biskop, [A], har tidligere benægtet, at Holocaust [studieværten laver citationstegn med fingrene, når ordet Holocaust nævnes] har fundet sted.
Biskoppen er nu kommet på lidt bedre tanker og vil nu selv undersøge, om der mon skulle være noget om dette såkaldte Holocaust.
Men han ville ikke tage de såkaldte eksperters og tilfældige smagsdommeres ord for det.
Han vil undersøge sagen selv.
Bare fordi millioner af mennesker mistede deres pårørende under 2. Verdenskrig, og bare fordi man rent fysisk kan se de såkaldte lejre den dag i dag, så skal man da ikke bare tage det for gode vare.
Den slags løse påstande er åbenbart ikke nær så overbevisende for en katolsk biskop som for eksempel en gammel bog, der skriver om en mand, der bygger et skib, og med sig tog to af hver dyrearter, bor i den, og så bliver manden selv 800 år gammel.
Måske mener den katolske biskop, at hvis der havde været et såkaldt Holocaust, så ville det nok have været nævnt i Biblen. [K] har til støtte for klagen bl.a. anført, at han er født og opvokset som medlem af Den Katolske Kirke, og at han derfor anser sig for klageberettiget.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
Da [K] ikke selv er direkte eller indirekte nævnt, har klageren ikke en sådan interesse i sagen, at der er grundlag for at behandle klagen.
Det forhold, at han selv er medlem af Den Katolske Kirke, kan ikke føre til et andet resultat.
Klagen afvises herefter, jf. medieansvarsloven § 43, stk. 2, nr. 2.
