Nr BTL 8 Betænkning over Forslag til lov om ændring af lov om social bistand m.v.  

 (Styrkelse af indsatsen for socialt udstødte)   

 Nr L 8 1994-95, 1. samling Afgivet af Socialudvalget Afgivet: 19950119 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Endvidere har udvalget modtaget en skriftlig henvendelse fra Forbundet af  

 Offentligt Ansatte.
 Der er af to mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med det under nr. 3  

 stillede ændringsforslag.
 Et mindretal inden for flertallet (Enhedslistens medlem af udvalget) vil  

 generelt fremhæve de positive intentioner med lovforslaget, der lægger op til  

 at skabe et bedre og bredere udbud af være- og bosteder for hjemløse.
Ligeledes skal fremhæves, at der med tilføjelsen af ordet  

 »enlig« i § 31, stk. 1, er sket en nødvendig udvidelse af den  

 personkreds, som kommunalbestyrelsen er forpligtet til at anvise husly.
Som  

 situationen er i dagens Danmark, er en meget stor gruppe af de hjemløse  

 blandt andet på grund af splittede familieforhold blevet enlige.  

 Kommunalbestyrelsen har med lovændringen fået pålagt en handlepligt over for  

 denne gruppe.
På § 105-området er det amtskommunen, der skal sørge for det nødvendige  

 antal pladser.
Enhedslisten kan godt være i tvivl om, hvorvidt denne  

 formulering reelt sikrer en amtskommunal handlepligt i forhold til at sikre,  

 at det stigende behov for disse institutionspladser dækkes.
Den egentlige  

 kompetencefordeling mellem amtskommune og kommune er ligeledes uklar med  

 hensyn til, hvem der har det egentlige ansvar for at etablere udslusning og  

 andre tilbud til brugerne.
Enhedslisten vil derfor nøje følge lovens  

 udmøntning og forbeholde sig ret til at vende tilbage og præcisere lovens  

 bestemmelser, såfremt det viser sig at være nødvendigt for at sikre de  

 nødvendige tilbud til den pågældende persongruppe.
 Enhedslisten har stillet ændringsforslag om udbygning af lovteksten i §  

 109 for at sikre brugernes egen indflydelse på deres livssituation, når der  

 påtænkes foretaget ændring i pågældende bolig- eller udslusningstilbud i  

 øvrigt.
Enhedslisten er imod ændringsforslag nr. 1, 2 og 4 stillet af et mindretal  

 (Venstre, Det Konservative Folkeparti og Fremskridtspartiet) vedrørende  

 finansieringsomlægning og de dertil hørende præciseringer af kommunernes  

 ansvar.
Enhedslisten støtter den statslige refusion på 75 pct., idet  

 Enhedslisten finder det nødvendigt og rigtigt at sikre, at der på landsplan  

 er et ensartet niveau af § 105-institutioner.
Enhedslisten finder det ikke  

 trygt at overlade dette til kommunal finansiering, idet Enhedslisten frygter,  

 at der vil komme et skævt udbud på et område, hvor hele landet må være med  

 til at yde et særligt bidrag.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse med de stillede ændringsforslag.
Mindretallet er af den opfattelse, at der er mange gode intentioner i  

 regeringens forslag om en styrket indsats over for særlig svage grupper.
Det  

 er godt, at kommunerne bliver inddraget mere aktivt og får mulighed for at  

 oprette bofællesskaber med medhjælp.
Det er også vigtigt at vurdere den  

 enkelte beboers behov for støtteforanstaltninger løbende, og at der bliver  

 sat en grænse på 3 måneder efter optagelse for en generel vurdering af, om  

 opholdet skal fortsætte.
Denne ændring vil forhåbentlig kunne sikre, at ingen  

 bliver »glemt«.
Mindretallet har endvidere noteret sig, at det nu ifølge § 105, stk. 2,  

 bliver muligt for amtsrådet at indgå aftale også med andre institutioner end  

 dem, man har driftsoverenskomst med.
Det synspunkt bliver der givet udtrykt  

 for i bemærkningerne til denne paragraf, hvori der står: »Den selvejende  

 institution vil uden egentlig driftsoverenskomst være friere stillet med  

 hensyn til tilrettelæggelse af arbejdet«, hvilket er fuldt ud i  

 overensstemmelse med mindretallets opfattelse af, at pengene skal følge den  

 enkelte borger i stedet for institutionerne.
 Det er endvidere tiltrængt, at det bliver understreget, at kommunerne også  

 har pligt til at anvise enlige bolig.
På et punkt er mindretallet dog ikke enig med regeringen.
Lovforslaget  

 lægger op til en fortsat statslig og amtskommunal finansiering, hvor staten  

 skal betale 75 pct. af udgifterne på § 105-området og amtskommunerne 25 pct.
Denne finanseringsform gør det gratis for kommunerne at lade deres borgere  

 bo på herberg og forsorgshjem.
Det vil sige, at kommunerne intet økonomisk  

 incitament har til at sætte andre foranstaltninger i værk.
Det kunne f.eks.  

 være døgnbehandlingstilbud til stofmisbrugere og alkoholikere eller  

 refugieboliger til psykisk syge.
Man ved fra adskillige undersøgelser, at hovedparten af beboerne på  

 herberg og forsorgshjem er psykisk syge, narkomaner og alkoholikere.
Bl.a.  

 står der i en undersøgelse foretaget af Institut for Psykiatrisk Demografi i  

 Århus, at »mellem halvdelen og tre fjerdedele tidligere havde været  

 indlagt på en psykiatrisk afdeling, 8 pct. med diagnosen skizofreni, og 12,5  

 pct. var blevet indskrevet på herberg eller forsorgshjem inden 24 timer efter  

 deres udskrivning fra psykiatrisk afdeling.« Det er mindretallets  

 opfattelse, at disse syge og lidende mennesker har behov for døgnbehandling,  

 der specielt retter sig mod deres problemer.
De hører ikke til på en  

 institution for hjemløse.
Samtidig må det konstateres, at udgifterne til  

 herberg og forsorgshjem med de 2.549 pladser, der var i 1993, er på 410 mio.  

 kr. eller ca. 164.000 kr. pr. plads om året (280 mio. kr. i 1988) plus de 25  

 pct., amtskommunernes andel udgør, og personalets antal er 1.417, dvs. ca.  

 0,7 ansat pr. beboer.
Det vil sige, at udgiften pr. plads er lige så stor som  

 udgiften til en narkobehandlingsplads på et privat behandlingscenter.
Eller  

 for at sammenligne med et andet område, så er personalenormeringen 0,7 på  

 mange plejehjem, hvor der bor særdeles svage gamle mennesker.
Det er mindretallets opfattelse, at en stor del af brugerne af herberg og  

 forsorgshjem ville være langt bedre tjent med at få et behandlingstilbud, der  

 netop kan tage sig af deres specielle problem, men på grund af  

 finansieringsformen, der gør det gratis for kommunerne at sende deres borgere  

 på § 105-institutioner, er der ingen økonomisk tilskyndelse til at oprette de  

 rigtige behandlingstilbud eller penge til at købe pladser på private  

 behandlingscentre.
Det er denne opfattelse, der er årsag til, at mindretallet  

 ønsker, at kommunerne/amtskommunerne selv skal finansiere herbergs- og  

 forsorgshjemspladser, men selvfølgelig kompenseres for udgiften via  

 bloktilskuddene.
Et af socialministerens argumenter for at fastholde den nuværende  

 finansieringsform er problemerne vedrørende Københavns Kommune, der ifølge  

 ministerens svar har 43 pct. af døgnpladserne.
Skulle Københavns Kommune selv  

 finansiere disse pladser, ville det betyde en yderligere udgift for kommunen  

 på 70 mio. kr. om året.
Ifølge Socialministeriets rapport »Hvem bruger  

 forsorgshjemmene?» (marts 1992) var brugerne af Københavns Kommunes  

 institutioner den 10. januar 1992 for 86 pct.'s vedkommende københavnere.
Det  

 vil sige, at langt de fleste beboere på herberg og forsorgshjem er byens egne  

 borgere, og så er det vel naturligt, at kommunen indretter de rigtige  

 behandlingstilbud frem for at køre på frihjul på de statsligt finansierede  

 institutioner, som samtidig ikke indeholder det behandlingsaspekt, der er  

 behov for, men selvfølgelig bliver kompenseret for merudgiften.
I samme  

 rapport bliver det også fastslået, at gennemsnitlig 72 pct. af brugerne på §  

 105-institutioner kommer fra kommuner beliggende i samme amtskommune som  

 institutionen.
Af hensyn til behandlingen af den enkelte borger mener  

 mindretallet derfor, at det er nødvendigt at kompensere  

 kommunerne/amtskommunerne for deres udgifter til herberg og  

 forsorgshjemspladser, for kun derved sikres den bedste behandling af denne  

 meget sårbare gruppe mennesker.
 En væsentlig forudsætning er naturligvis, at kommunerne/amtskommunerne  

 lever op til ansvaret og stiller det nødvendige antal pladser til rådighed.  

 Mindretallet har tillid til, at ministeren griber effektivt ind, hvis  

 kommunerne ikke lever op til deres ansvar.
Ændringsforslag Til § 1 Af et mindretal (V, KF og FP):
 1) I den under nr. 7 foreslåede affattelse af § 105,  

 stk. 1 , indsættes efter »Amtsrådet skal« ordene: »i  

 samarbejde med regionens kommunalbestyrelser«.
 2) I den under nr. 9 foreslåede affattelse af § 109  

 affattes 2. pkt. således:
»Kommunalbestyrelsen skal senest 3 måneder efter optagelsen vurdere  

 behovet for fortsat ophold og iværksættelse af andre tilbud.« Af et mindretal (EL), tiltrådt af et flertal (det øvrige  

 udvalg):
 3) I den under nr. 9 foreslåede affattelse af § 109  

 indsættes efter stk. 1 som nyt stykke:
» Stk. 2. Vurderingen af behovet for fortsat ophold samt  

 eventuel iværksættelse af andre tilbud skal ske i samarbejde med  

 brugeren.« Af et mindretal (V, KF og FP):
 4) Nr. 10 affattes således:
 »10. I § 135, stk. 1 , affattes 1. pkt.  

 således:
»Kommunen og amtskommunen afholder hver 50 pct. af udgifterne  

 vedrørende institutioner m.v. beregnet til midlertidigt ophold for personer  

 med særlige sociale vanskeligheder, jf. §§ 105-110.«» Bemærkninger Til nr. 1, 2 og 4 Vedtages ændringsforslagene, opnås det, at kommunerne  

 overtager ansvaret for borgerne, og at der foretages en  

 finansieringsomlægning, således at den nuværende ordning med 75 pct.'s  

 statsrefusion til amterne erstattes med en ordning, hvorefter kommunerne og  

 amtskommunerne hver afholder 50 pct. af udgifterne vedrørende institutioner  

 m.v. beregnet til midlertidigt ophold for personer med særlige sociale  

 vanskeligheder, jf. §§ 105-110. Kommunernes og amtskommunernes merudgifter  

 ved omlægningen skal der kompenseres for over bloktilskuddene.
Ændringsforslagene skal motivere kommunerne til at påtage sig et større  

 ansvar for borgerne og dermed give bedre og mere relevante tilbud.
Desuden  

 fastholdes amtsrådenes planlægning og drift af institutionerne.
Til nr. 3 Med ændringsforslaget understreges det fundamentale forhold, at  

 der ikke, uden at brugeren er inddraget, kan ske en vurdering af behov for  

 fortsat ophold på den pågældende institution.
Der kan heller ikke ske  

 iværksættelse af andre tilbud, uden at den pågældende selv har været  

 inddraget i og positivt tilkendegivet sin interesse heri.
 Med denne præcisering sikres, at en eventuel udslusning sker, når den  

 pågældende person føler sig »parat« til at modtage tilbud af anden  

 art.
 Det kan anses som en fundamental rettighed, at man som bruger kan være med  

 til at øve indflydelse på sit eget liv, herunder at blive inddraget i en  

 eventuel beslutning om ændringer i sin livssituation.
 Selv om det ligger implicit i lovforslaget, at iværksættelse af andre  

 tilbud skal ske i samarbejde med brugeren, anser forslagsstillerne det ikke  

 desto mindre for vigtigt og nødvendigt, at det netop i lovteksten præciseres  

 for at imødegå, at der iværksættes foranstaltninger hen over hovedet på  

 brugerne.
 En formulering som den foreslåede sikrer samtidig, at en eventuel  

 ændring/udslusning sker med størst muligt udbytte og færrest mulige  

 tilbagefald, nemlig når brugeren anser sig som parat og selv deltager aktivt.
Jørn Pedersen (S) Ritt Bjerregaard (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Helge Adam Møller  

 (KF) Stefan G.
Rasmussen (KF) Tom Behnke (FP) nfmd.
