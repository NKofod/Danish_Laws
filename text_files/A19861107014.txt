 Denne datasammenskrivning omfatter lov nr. 395 af 12. juli  

 1946 om straf for krigsforbrydelser med de ændringer, der følger af lov nr.  

 423 af 7. oktober 1947.
§ 1 Har en udlænding, som har stået i tysk tjeneste eller gjort tjeneste under  

 en med tyskland forbunden magt, under krænkelse af de for besættelse og krig  

 gældende folkeretlige love og sædvaner begået et efter sin art efter dansk  

 lov strafbart forhold i Danmark eller til skade for danske interesser, kan  

 tiltale for den begåede forbrydelse rejses og straf idømmes ved dansk domstol  

 i henhold til denne lov.
§ 2 Strafansvar efter denne Lov kan endvidere ud over de i § 1 nævnte tilfælde  

 pålægges for krigsforbrydelser eller forbrydelser mod menneskeheden såsom  

 mord, mishandling af civile, fanger eller søfarende, drab af gidsler,  

 plyndring af offentlig eller privat ejendom, rekvisition af penge eller andre  

 værdier, indgreb i statsforfatningen, pålæg af kollektive straffe, sprængning  

 eller anden ødelæggelse, alt for så vidt de pågældende handlinger er  

 foretaget i strid med de for besættelse og krig gældende folkeretlige regler,  

 samt endvidere for deportation eller anden forfølgelse af politiske,  

 racemæssige eller religiøse grunde i strid med danske retsgrundsætninger og i  

 øvrigt for handlinger, der, selv om de ikke er nævnt foran, dog omfattes af  

 artikel 6 i statut for den internationale militærdomstol, jfr.  

 udenrigsministeriets bekendtgørelse, lovtidende C. nr. 7 af 13. november  

 1945.
§ 3 For forbrydelser, der omfattes af denne lov, kan den i vedkommende  

 straffebestemmelse foreskrevne straf forhøjes til fængsel indtil på livstid.  

 Rammes forholdet ikke af nogen hidtil gældende dansk straffebestemmelse, er  

 straffen fængsel indtil på livstid.
 Livsstraf kan dog idømmes under de i lov nr. 259 af 1. juni 1945 om tillæg  

 til borgerlig straffelov § 8, stk. 2, nævnte vilkår eller i øvrigt under  

 særlig skærpende omstændigheder.
§ 4 At den strafbare handling er udført i henhold til ordre eller under  

 indflydelse af et afhængighedsforhold, fritager ikke for ansvar, men kan  

 tages i betragtning som en formildende omstændighed, og under særlig  

 formildende omstændigheder kan straffen helt bortfalde.
§ 5 Når en udlænding i medfør af denne lov idømmes straf af fængsel, skal der  

 i dommen træffes bestemmelse om, at han efter udstået straf bliver at  

 udbringe af riget med tilkendegivelse om det med ulovlig tilbagevenden  

 forbundne strafansvar.
§ 6 Påtale for de i denne lov omhandlede forbrydelser finder sted efter  

 justitsministerens påbud.
§ 7 Om fuldbyrdelse af de i henhold til denne lov idømte straffe træffes  

 nærmere bestemmelse ved kongelig anordning.
§ 8 Strafansvar eller andre retsfølger i henhold til denne lov samt adgang til  

 at fuldbyrde de i medfør af denne afsagte domme forældes ikke.
§ 9 Bestemmelserne i borgerlig straffelovs almindelige del finder, for så vidt  

 ikke andet følger af de foranstående bestemmelser, anvendelse på de af denne  

 lov omfattede forbrydelser.
§ 10 Sager, i hvilke der - alene eller i forbindelse med andre forhold - rejses  

 tiltale efter denne lov, behandles og påkendes i 1ste instans ved underret  

 efter reglerne i retsplejelovens kap. 80.
 Om påanke af afsagte domme gælder de i retsplejelovens kap. 83 fastsatte  

 regler.
 Københavns byret er værneting for de her omhandlede sager, men efter  

 vedkommende retsformands bestemmelse kan retten også sættes uden for  

 København.
 Justitsministeren bemyndiges til i anledning af disse sagers behandling at  

 konstituere det fornødne yderligere antal dommere ved Københavns byret og  

 Østre Landsret.
 Såfremt domsforhandling i henhold til stk. 3 finder sted uden for  

 København, udtages domsmændene af underrettens domsmandsliste på det  

 pågældende sted, i ankesager af landsrettens domsmandsliste for den  

 pågældende nævningekreds.
§ 11 Tiltale rejses ved et af rigsadvokaten udfærdiget anklageskrift.
 Anklagen udføres af rigsadvokaten eller efter dennes nærmere bestemmelse  

 af andre af justitsministeren til udførelse af disse sager beskikkede  

 anklagere.
§ 12 Som forsvarer i de i nærværende lov omhandlede sager kan enhver sagfører,  

 der findes egnet, beskikkes.
Kun de af justitsministeren i medfør af  

 retsplejelovens § 733 ved den dømmende ret eller ved retten for den  

 retskreds, i hvilken retten sættes, besikkede offentlige forsvarere er  

 forpligtede til at modtage beskikkelsen.
 Såfremt sigtede ønsker en bestemt sagfører som forsvarer, bør denne  

 beskikkes, for så vidt det efter Stk. 1 er muligt.
§ 13 Retsplejelovens almindelige regler, herunder de i lovens kap. 66  

 indeholdte bestemmelser om sigtede og hans forsvar, finder, for så vidt ikke  

 andet følger af de foranstående bestemmelser, tilsvarende anvendelse ved  

 behandlingen af de her omhandlede Sager.
Med hensyn til fængsling af  

 personer, der sigtes efter denne lov, skal dog reglerne i § 5 i lov nr. 260  

 af 1. juni 1945 om tillæg til Lov om rettens pleje vedrørende behandling af  

 sager angående forræderi og anden landsskadelig virksomhed m.v. som ændret  

 ved lov nr. 599 af 21. december 1945 finde tilsvarende anvendelse.
 Justitsministeriet, d. 28 oktober. 1986.
