Skriftlig fremsættelse (6. februar  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om bioanalytikere.
(Lovforslag nr.
L 89).
 Lovforslaget er en uændret genfremsættelse af  

 det lovforslag (L 4), som bortfaldt ved udskrivning den 31. oktober 2001 af  

 valg til Folketinget.
Formålet med lovforslaget er gennem en  

 autorisationsordning for bioanalytikere at øge patienternes sikkerhed  

 ved, at kun den, der har autorisation som bioanalytiker, må betegne sig  

 som sådan.
Herved gøres det let for brugerne at identificere de  

 personer, der opfylder de uddannelsesmæssige betingelser for at benytte  

 titlen bioanalytiker.
 Samtidig får bioanalytikerne, i lighed med hvad der  

 gælder for andre autoriserede sundhedspersoner, en i lovgivningen  

 eksplicit fastsat pligt til at udvise omhu og samvittighedsfuldhed i deres  

 virke som bioanalytikere.
 Endelig får Sundhedsstyrelsen med loven mulighed for  

 at gribe ind over for en bioanalytikers faglige virksomhed i tilfælde  

 af, at den pågældende er misbruger eller psykisk syg eller i  

 øvrigt er til fare for patienterne på grund af kritisabel faglig  

 virksomhed.
 Bioanalytikere er allerede i dag omfattede af  

 Sundhedsvæsenets Patientklagenævns kompetence.
 Autorisation kan efter lovforslaget kun opnås af  

 den, der har bestået en af Undervisningsministeriet godkendt uddannelse  

 for bioanalytikere, idet der samtidig etableres en overgangsordning for  

 tidligere uddannede bioanalytikere (hospitalslaboranter).
 Der bliver efter lovforslaget alene tale om en  

 titelbeskyttelse, idet et forbeholdt virksomhedsområde for  

 bioanalytikere ikke er fundet nødvendigt for patientsikkerheden.
 Idet jeg i øvrigt henviser til lovforslagets  

 bemærkninger, tillader jeg mig at anbefale forslaget til Tingets  

 velvillige behandling.
