Kendelse fra Pressenævnet i sag nr.  

 43/1993 MF  Kirsten  Jacobsen har klaget til Pressenævnet  

 over 2 artikler i Aalborg Stiftstidende den 10. juli 1993, idet hun finder,  

 at bladet herved har overtrådt god presseskik.
 Den ene artikel blev bragt på forsiden med  

 følgende overskrift over 3 spalter, i 4 dæk og ledsaget af et  

 portrætfoto af klageren: "Naboopgør mod politiker". Artiklen  

 indledtes således:
"Naboer til folketingsmedlem  Kirsten  Jacobsen (FRP) er i  

 oprør.
De er stærkt utilfredse med, at den kendte politiker ser  

 ud til at få tilladelse til at bygge et sommerhus, som efter naboernes  

 opfattelse vil få værdien af deres huse til at falde." I følge forsideartiklen krævede byggeriet  

 flere dispensationer fra den gældende byplan, som imidlertid var fra  

 1953 og snart ville blive afløst af en lokalplan, der gav adgang til  

 opførelse af helårsboliger.
Artiklen sluttede med at citere  

  Kirsten  Jacobsen for, at hun fandt det urimeligt at gøre hendes  

 byggesag til genstand for offentlig omtale.
Den anden artikel, der blev bragt på side 3, havde  

 følgende syvspaltede overskrift: "Politiker i nabostrid" og  

 underrubrikken "Byggesag i Blokhus kører helt efter reglerne, siger  

 Pandrup Kommune." Artiklen var ledsaget af et portrætfoto af klageren  

 med underteksten " Kirsten  Jacobsen: - Det er urimeligt at gøre sagen  

 til genstand for offentlig opmærksomhed, bare fordi jeg  

 tilfældigvis er politiker." Endvidere var artiklen ledsaget af et  

 billede af det eksisterende hus på grunden med teksten: "De  

 nærmeste naboer har hidtil ikke mærket noget til ejerne af nr.  

 10. Nu skal der bygges på grunden, og det protesterer de imod.  Kirsten  

  Jacobsen er kommet i strid modvind." Artiklen indledtes således:
"Hver gang, der bliver bygget et nyt hus, er det til gene  

 for de oprindelige beboere.
Sådan er det altid.
Det er ulempen ved  

 naboer, mener Pandrup Kommunes bygningsinspektør,  Aksel  Lange  

  Nielsen." Om kommunens holdning hed det endvidere bl.a.:
"I Pandrup Kommune understreges det, at byggesagen  

 kører helt normalt og at  Kirsten  Jacobsen ikke skal behandles  

 dårligere end andre, fordi hun er politiker." En af naboerne blev citeret således:
"Naboernes frygt går på, at deres egne hidtil  

 ugenerte huse og grunde bliver udstillet. - Huset er helt malplaceret, det er  

 jo nærmest et tårn.
Værdien af vores ejendomme vil falde,  

 mener en af dem,  Gert  Pedesen, Vejle." Af artiklen, der angav ejendommens adresse, fremgik det  

 endvidere, at naboerne var blevet orienteret om byggeriet, og at deres  

 indsigelser vil blive taget med, når kommunen skal tage stilling til  

 endelig byggetilladelse.
Imidlertid havde kommunen i følge artiklen  

 allerede set på grunden og havde givet  Kirsten  Jacobsen en  

 principgodkendelse.
 I artiklen blev  Kirsten  Jacobsen på ny citeret  

 for, at hun fandt det urimeligt, at sagen blev gjort til genstand for  

 offentlig opmærksomhed.
 Til støtte for klagen er det anført, at  

 præsentationen af artiklerne og den handlemåde, der ligger til  

 grund for frembringelsen af artiklerne og de ledsagende billeder, er i strid  

 med god presseskik.
Klageren har nærmere anført, at billedet af  

 det eksisterende hus forudsætter, at fotografen har opholdt sig  

 på den private grund, der er omgivet af 15 m høje træer og  

 hvis indkørsel er forsynet med et "indkørsel forbudt"- skilt.  

 Imidlertid har der ikke været indhentet tilladelse hertil, og  

 fotografen har derfor foretaget ulovlig indtrængen på privat  

 grund.
Konsekvensen af det bragte billede og af bladets præcise  

 adresseangivelse har været, at ejendommen er blevet genstand for et  

 massivt opbud af besøgende, der ulovligt tramper ind på  

 ejendommen, kigger gennem husets vinduer og i øvrigt generelt  

 umuliggør ophold i fred på ejendommen.
Klageren har endvidere anført, at hun på  

 forhånd havde tilkendegivet, at byggesagen ikke har offentlig  

 interesse, idet alle forskrifter vedrørende naboorientering er  

 overholdt, hvorfor der ikke eksisterer nogen sag.
Placeringen og  

 opsætningen af artiklerne står således ikke i forhold til  

 tilstanden, og overskriften "Naboopgør mod politiker" må  

 betegnes som misvisende.
 Til yderligere støtte for dette synspunkt har  

  Kirsten  Jacobsen fremlagt en artikel af 13. juli 1993 i Aalborg  

 Stiftstidende med overskriften "Naboerne er ikke sure på politiker",  

 hvoraf det bl.a. fremgår:
 "De naboer på Niels Ålundsvej i Blokhus, som  

 protesterer over, at fremskridtspolitikeren  Kirsten  Jacobsen måske  

 kan se frem til at få godkendt byggeri af et helårshus klos op ad  

 deres sommerhusgrunde, er ærgerlige over, at det lige er  Kirsten  

  Jacobsen, der er bygherre: Så kan de ikke - som de ellers kunne have  

 tænkt sig - give hende sagen for at få støtte til deres  

 protester.
Naboerne føler sig hængt ud som urimelige og  

 sure, og det er de ikke, siger de.
De går ikke efter bygherren, men  

 efter byggesagen.
De synes simpelthen, at huset er for stort og for  

 højt til den planlagte placering på en bakketop.
Og de har  

 bestemt ikke noget imod at blive naboer til politikeren.
 - Hvorfor skulle vi dog det, spørger nærmeste  

 nabo,  Birgith  Martens,  Kirsten  Jacobsen har tilmed og ofte til vores  

 store tilfredshed gjort en indsats for boligejerne.
Naboerne har fået byggesagen tilsendt - helt efter  

 reglerne - fordi der skal fire dispensationer til, for at  Kirsten  Jacobsen  

 kan bygge, som hun ønsker sig - højt på en bakke,  

 så hun får udsigt til havet.
Og efter naboernes mening også  

 urimelig udsigt til deres terrasser." Denne artikel sluttede således:
"At området ved Niels Ålundsvej er udpeget til  

 helårsbeboelse, understreges i øvrigt af, at der tidligere er  

 givet tilladelse til, at sommerhusejere kan bo i deres grundmurede sommerhuse  

 hele året.
Den tilladelse er f.eks. givet til  Birgith  Martens.  

 På dispensation." I en udtalelse om klagen har Aalborg Stiftstidende  

 anført, at spørgsmålet om ulovlig indtrængen er  

 reguleret i anden lovgivning, og at det derfor ikke er relevant i den  

 foreliggende sag.
Bladet finder i øvrigt ikke, at billedet af huset  

 krænker privatlivets fred, og bladet føler sig ikke ansvarlig  

 for læsernes eventuelle lovovertrædelser.
Aalborg Stiftstidende har endvidere gjort gældende,  

 at sagen har åbenbar offentlig interesse.
Klagerens bopæl er i  

 Blokhus, hvor natur-, miljøbevarings-, turist-, sommerhus- og  

 helårsbeboelse interesser til stadighed udgør et  

 spændingsfelt.
I byggesager, der kræver dispensationer og  

 nabohøringer, er den offentlige interesse så tungtvejende, at  

 det fortrænger det private i sagen.
I den foreliggende byggesag  

 henvendte de berørte naboer sig selv til bladet for at få  

 problemerne offentligt frem, og omtalen af sagen ville have været  

 mangelfuld, hvis adressen på grunden ikke var blevet oplyst.
Aalborg Stiftstidende har endelig anført, at  

 klageren selv er en hyppig, offentlig debattør, der ofte har givet  

 interviews med fotos og ofte tager initiativ til eller medvirker til artikler  

 i bladet.
I 1. kvartal 1993 har der således været 14 artikler med  

 omtaler af og/eller interviews med klageren.
 Efter Aalborg Stiftstidendes opfattelse bør en  

 fremtrædende politiker og offentlig debattør tåle en  

 videre grad af omtale end andre, mindre medievante personer.
 Følgende nævnsmedlemmer har deltaget i sagens  

 behandling: Axel Kierkegaard, Hans Dam, Tage Clausen og Preben  

 Sørensen.
 Pressenævnet udtaler:
Aalborg Stiftstidendes handlemåde i denne sag, hvor  

 billedet af det nuværende hus ubestridt er taget inde på selve  

 grunden, er i strid med god presseskik.
Pressenævnet udtaler derfor  

 kritik af Aalborg Stiftstidende på dette punkt, mens der ikke findes  

 grundlag for at kritisere artiklens angivelse af grundens adresse, der i  

 øvrigt fremgår af offentlige registre.
Overskrifterne til artiklerne den 10. juli 1993 står  

 i nogen grad i misforhold til artiklernes indhold.
Sammenholdt med den senere  

 artikel den 13. juli fremstår imidlertid generelt en sådan  

 velafbalanceret dækning, at Pressenævnet ikke finder  

 tilstrækkeligt grundlag for at kritisere Aalborg Stiftstidende på  

 dette punkt.
 Pressenævnet finder endelig ikke grundlag for at  

 bestride sagens offentlige interesse.
 Den ansvarshavende redaktør af Aalborg  

 Stiftstidende pålægges herefter i medfør af  

 medieansvarslovens § 49 at offentliggøre følgende:
 "Kendelse fra Pressenævnet.
Aalborg Stiftstidende bragte den 10. juli 1993 nogle  

 artikler på forsiden og s. 3, der handlede om, at  Kirsten  Jacobsen  

 havde søgt om tilladelse til at opføre et nyt og større  

 hus på sin grund i Blokhus.
Artiklerne havde overskrifter som  

 "Naboopgør mod politiker" og "Politiker i nabostrid" og var ledsaget  

 af portrætbilleder af  Kirsten  Jacobsen.
Endvidere bragtes et billede  

 af det eksisterende hus på grunden, og grundens adresse blev  

 oplyst.
Den 13. juli blev sagen på ny omtalt under  

 overskriften "Naboerne er ikke sure på politiker:" Kirsten  Jacobsen har klaget til Pressenævnet over  

 artiklerne den 10. juli 1993, idet hun finder, at Aalborg Stiftstidende har  

 overtrådt god presseskik.
Hun har støttet sin klage på, at  

 billedet af det eksisterende hus er taget inde på selve grunden, og  

 på at omtalen indeholder en præcis angivelse af grundens adresse.  

 Hun har endvidere anført, at sagen ikke har offentlig interesse, da  

 alle forskrifter om naboorientering er overholdt.
Hun finder endelig at  

 overskriften "Naboopgør mod politiker må betegnes som  

 misvisende.
I en udtalelse om klagen har Aalborg Stiftstidende ikke  

 bestridt, at billedet af grunden med det eksisterende hus er taget inde  

 på selve grunden, men finder, at spørgsmålet om ulovlig  

 indtrængen er reguleret i anden lovgivning og derfor ikke er relevant  

 her.
Omtalen af sagen ville i øvrigt efter bladets opfattelse  

 være mangelfuld, hvis adressen ikke blev oplyst.
Bladet har endvidere  

 anført, at sagen har åbenbar offentlig interesse, idet bl.a.  

 miljøbevarings- samt hel- og halvårsbeboeres interesser netop i  

 Blokhus til stadighed udgør et spændingsfelt.
 Aalborg Stiftstidende har endelig anført, at  

  Kirsten  Jacobsen som fremtrædende politiker og offentlig  

 debattør bør tåle en videre grad af offentlig omtale end  

 andre mindre medievante personer.
I anledning af klagen udtaler Pressenævnet: Aalborg  

 Stiftstidendes handlemåde i denne sag, hvor billedet af det  

 nuværende hus ubestridt er taget inde på selve grunden, er i  

 strid med god presseskik.
Pressenævnet udtaler derfor kritik af Aalborg  

 Stiftstidende på dette punkt, mens der ikke findes grundlag for at  

 kritisere artiklens angivelse af grundens adresse, der fremgår af  

 offentlige registre.
Overskrifterne til artiklerne den 10. juli 1993 står  

 i nogen grad i misforhold til artiklernes indhold.
Sammenholdt med den senere  

 artikel den 13. juli fremstår imidlertid generelt en sådan  

 velafbalanceret dækning, at Pressenævnet ikke finder  

 tilstrækkeligt grundlag for at kritisere Aalborg Stiftstidende på  

 dette punkt.
 Pressenævnet finder endelig ikke grundlag for at  

 bestride sagens offentlige interesse.
 København, den 19. august 1993.
Axel Kierkegaard, Hans Dam, Tage Clausen og Preben  

 Sørensen." Afsagt den 19. august 1993.
