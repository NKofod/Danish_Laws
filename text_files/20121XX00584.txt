Skriftlig fremsættelse (28. februar 2013) Ministeren for fødevarer, landbrug og fiskeri (Mette Gjerskov):
 Herved tillader jeg mig for Folketinget at fremsætte:
Forslag til lov om ændring af lov om hold af dyr, lov om landbrugsejendomme og lov om dyrlæger (Uddannelseskrav i forbindelse med husdyrhold, gruppevis levering af slagtesvin, obligatorisk digital kommunikation om forhåndsanmeldelse af eksport af levende dyr m.v. og tilsyn med personer, der yder dyrlæger bistand) (Lovforslag nr.
L 167) Det foreslås, at lov om hold af dyr ændres således, at hjemlen i lov om landbrugsejendomme til at fastsætte regler om uddannelseskrav i forbindelse med egentlig erhvervsmæssigt husdyrhold overføres til lov om hold af dyr, og at denne bemyndigelse udvides, så ministeren for fødevarer, landbrug og fiskeri ligeledes kan fastsætte regler om kursuskrav for mindre besætninger.
Formålet er at sikre en tilstrækkelig viden om dyrevelfærd og dyresundhed hos de personer, der er ansvarlige for hold af husdyr.
Endvidere foreslås, at ministeren bemyndiges til at fastsætte regler om gruppevis levering af slagtesvin, herunder om godkendelse af besætningsejere og registrering af transportører og slagterier.
Gruppevis levering indebærer, at slagtesvin kan transporteres fra en svinebesætning i Danmark til et slagteri i Danmark uden øremærkning eller skinketatovering, når svinene kan spores tilbage til samme oprindelsesbesætning.
Herudover foreslås det at bemyndige ministeren til at fastsætte regler om, at oplysninger, der skal afgives forud for eksport af levende dyr, sæd, embryoner, oocytter m.v. skal indberettes digitalt, og at kommunikation i forbindelse hermed skal foregå digitalt mellem ministeren og virksomhederne.
Det er hensigten, at den digitale indberetning og kommunikation gøres obligatorisk, når indberetningssystemet er udviklet til en tilfredsstillende teknisk standard.
Ministeren bemyndiges endvidere til at undtage særlige grupper af brugere fra kravet om digital kommunikation.
Endelig foreslås det, at der i lov om dyrlæger indsættes en bestemmelse om, at de personer, der har en særlig adgang til at bistå dyrlæger, undergives tilsyn og i denne forbindelse forpligtes til efter anmodning fra tilsynsmyndigheden at give alle oplysninger, som har betydning for tilsynet.
Bestemmelsen retter sig bl.a. mod veterinærsygeplejersker, som på trods af udgangspunktet om, at visse handlinger er forbeholdt dyrlæger, har adgang til at bistå dyrlæger under udøvelse af dyrlægegerning.
Disse bør derfor på samme måde som dyrlæger være undergivet offentligt tilsyn.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
