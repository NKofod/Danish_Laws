Ankestyrelsens principafgørelse O-41-92 om formue - tildelingsbetingelser - økonomisk behov Resume:
 Der kunne ikke gives afslag på bruttorevalideringsydelse alene med den begrundelse, at en ansøger på grund af en let omsættelig formue på 130.000 kr. selv kunne finansiere sin revalidering.
 Ankestyrelsen lagde vægt på, at han ikke kunne fortsætte med sit arbejde som tømrer på grund af en ryglidelse, og kommunen havde godkendt erhvervsplanen.
 Kassation:
Der er kommet nye regler på området Love:
Lov om social bistand - lovbekendtgørelse nr. 817 af 6. december 1990 - § 43, stk. 1 Vejledninger:
Socialministeriets vejledning nr. 155 af 6. august 1990 om hjælp efter bistandslovens kapitel 10 (§§ 43-45) - pkt. 6, pkt. 7, pkt. 8 Sagsfremstilling:
B drev indtil 1988 en virksomhed sammen med sin ægtefælle.
Efter virksomhedens ophør forsøgte han at vende tilbage til sit oprindelige erhverv som tømrer, men måtte ophøre på grund af rygproblemer.
 I juli måned 1990 begyndte han på en uddannelse som byggetekniker.
 I august samme år søgte han A kommune om hjælp til uddannelsen, der havde en varighed på 1 ½ år.
 A kommune fandt, at B var berettiget til revalidering, da ryglidelsen ved fortsat fysisk belastning ville forværres yderligere, ligesom uddannelsesvalget fandtes relevant set i forhold til ryglidelsen, B's teoretiske evner og hans mulighed for at klare sig fremover.
A kommune gav imidlertid afslag på ansøgningen.
Afslaget blev begrundet med, at det ikke var påkrævet at yde uddannelseshjælp, da han havde en let omsættelig formue på 130.000 kr.
 Amtsankenævnet tiltrådte A kommunes afslag på hjælp efter bistands lovens § 43.
 Nævnet lagde vægt på B's samlede økonomiske forhold, herunder den likvide formue på 130.000 kr.
 Sagen blev behandlet i principielt møde til afklaring af tildelingsbetingelserne efter bistandslovens § 43, stk. 1, herunder betydningen af formue.
 Afgørelse:
 Ankestyrelsen fandt, at B var berettiget til hjælp efter bistands lovens § 43 til uddannelsen til byggetekniker.
 Ankestyrelsen lagde vægt på, at B på grund af sin ryglidelse ikke kunne fortsætte med at arbejde som tømrer, og at A kommune havde godkendt revalideringsplanen.
 Ankestyrelsen fandt ikke, at der herefter kunne gives afslag på bruttorevalideringsydelse alene med den begrundelse, at B på grund af en let omsættelig formue selv kunne finansiere sin uddannelse.
 Ankestyrelsen ændrede således amtsankenævnets afgørelse.
