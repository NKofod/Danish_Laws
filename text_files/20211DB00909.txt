Betænkning afgivet af Transportudvalget den 17. maj 2022 Betænkning over Forslag til folketingsbeslutning om, at Storebæltsbroen skal være gratis at køre over (borgerforslag) [af Leif Lahn Jensen (S), Thomas Danielsen (V), Karina Lorentzen Dehnhardt (SF), Andreas Steenberg (RV), Peder Hvelplund (EL), Mai Mercado (KF), Peter Skaarup (DF), Peter Seier Christensen (NB), Ole Birk Olesen (LA), Susanne Zimmer (FG), Torsten Gejl (ALT), Jens Rohde (KD), Aaja Chemnitz Larsen (IA), Karina Adsbøl (UFG), Lise Bech (UFG), Liselott Blixt (UFG), Lars Løkke Rasmussen (UFG) og Hans Kristian Skibby (UFG)]:
1. Indstillinger Et flertal i udvalget (udvalget med undtagelse af NB) indstiller beslutningsforslaget til forkastelse ved 2. (sidste) behandling.
 Et mindretal i udvalget (NB) indstiller beslutningsforslaget til vedtagelse uændret.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Venstre, Radikale Venstre, Det Konservative Folkeparti, Dansk Folkeparti, Hans Kristian Skibby (UFG) og Lise Bech (UFG) Socialdemokratiets, Venstres, Radikale Venstres, Det Konservative Folkepartis og Dansk Folkepartis medlemmer af udvalget og Hans Kristian Skibby (UFG) og Lise Bech (UFG) finder det fremsatte borgerforslag om fjernelse af betalingen på Storebælt sympatisk.
En afskaffelse af betalingen vil i udgangspunktet fremme mobiliteten og binde Danmark bedre sammen.
Imidlertid vil en afskaffelse af betalingen også have betydelige økonomiske konsekvenser.
Det vil kræve, at staten sikrer, at gælden i A/S Storebælt bliver indfriet, hvilket vil indebære en udgift på godt 19 mia. kr.
Desuden vil de løbende driftsomkostninger til forbindelsen på 300-500 mio. kr. årligt skulle finansieres på finansloven, ligesom der vil være behov for et yderligere tilskud til færgeruterne på Kattegat og mellem Spodsbjerg og Tårs i størrelsesordenen 250-350 mio. kr. årligt.
Partierne noterer sig endvidere, at der er indgået en række politiske aftaler om udbyttebetaling fra A/S Storebælt til medfinansiering af udvidelsen af motorvejen på Vestfyn.
I forhold til det aftalte udestår endnu et samlet udbytte på 1,8 mia. kr.
Herudover har et bredt flertal af Folketingets partier i juni 2021 indgået aftale om infrastrukturplan 2035. Her blev det aftalt, at udbytte fra A/S Storebælt frem til år 2030 skal medfinansiere aftalen med i alt 8 mia. kr.
Hvis brugerbetalingen afskaffes på Storebælt, vil der dermed mangle i alt 9,8 mia. kr. til finansieringen af den aftalte infrastrukturudbygning.
 Afskaffelse af betalingen på Storebælt er således ikke en aktuel mulighed.
Enhedslisten Enhedslistens medlemmer af udvalget kan ikke støtte op om at fjerne betalingen for motorkøretøjer i det fremsatte borgerforslag om, at Storebæltsbroen skal være gratis at køre over.
En afskaffelse af betalingen for motorkøretøjer vil medvirke til mere biltrafik og øge udledningen af CO2, støj og forurening.
 En nedsættelse af billetprisen på den kollektive transport over Storebælt vil til gengæld gøre det billigere at krydse broen samt understøtte en transportform, der udleder mindre CO2, hvilket kommer alle til gode og bidrager til at mindske trængslen på vejen.
Det vil også have betydelige økonomiske konsekvenser, hvis Storebæltsbroen gøres gratis at køre over.
Det vil kræve, at staten sikrer, at gælden i A/S Storebælt bliver indfriet, hvilket vil indebære en udgift på godt 19 mia. kr.
Desuden ville de løbende driftsomkostninger til forbindelsen på 300-500 mio. kr. årligt skulle finansieres på finansloven, ligesom der vil være behov for et yderligere tilskud til færgeruterne på Kattegat og mellem Spodsbjerg og Tårs i størrelsesordenen 250-350 mio. kr. årligt.
Enhedslisten noterer sig endvidere, at der er indgået en række politiske aftaler om udbyttebetaling fra A/S Storebælt til medfinansiering af udvidelsen af motorvejen på Vestfyn.
I forhold til det aftalte udestår endnu et samlet udbytte på 1,8 mia. kr.
Herudover har et bredt flertal af Folketingets partier i juni 2021 indgået aftale om infrastrukturplan 2035, hvor det blev aftalt, at udbytte fra A/S Storebælt frem til 2030 skal medfinansiere aftalen med i alt 8 mia. kr.
Hvis brugerbetalingen afskaffes på Storebælt, vil der dermed mangle i alt 9,8 mia. kr. til finansieringen af den aftalte infrastrukturudbygning.
3. Udvalgsarbejdet Beslutningsforslaget blev fremsat den 16. marts 2022 og var til 1. behandling den 21. april 2022. Beslutningsforslaget blev efter 1. behandling henvist til behandling i Transportudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 7 bilag på beslutningsforslaget.
Skriftlige henvendelser Udvalget har under udvalgsarbejdet modtaget 4 skriftlige henvendelser om beslutningsforslaget.
Spørgsmål Udvalget har under udvalgsarbejdet stillet 8 spørgsmål til transportministeren til skriftlig besvarelse, som ministeren har besvaret.
Henrik Møller (S) Brian Bressendorff (S) Kasper Roug (S) Mogens Jensen (S) fmd.
Lennart Damsbo-Andersen (S) Malte Larsen (S) Orla Hav (S) Thomas Jensen (S) Anne Valentina Berthelsen (SF) Karsten Hønge (SF) Kathrine Olldag (RV) Rasmus Helveg Petersen (RV) Andreas Steenberg (RV) Henning Hyllested (EL) Eva Flyvholm (EL) Susanne Zimmer (FG) Kristian Pihl Lorentzen (V) Hans Andersen (V) Hans Christian Schmidt (V) nfmd.
Ellen Trane Nørby (V) Peter Juel-Jensen (V) Martin Geertsen (V) Hans Kristian Skibby (UFG) Lise Bech (UFG) Alex Ahrendtsen (DF) Niels Flemming Hansen (KF) Birgitte Bergman (KF) Mette Thiesen (NB) Ole Birk Olesen (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
