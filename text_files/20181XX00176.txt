Skriftlig fremsættelse (7. november 2018) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af forældreansvarsloven, lov om ægteskabs indgåelse og opløsning og forskellige andre love (Ændringer som følge af lov om Familieretshuset og skærpet fokus på beskyttelsen af barnet i sager efter forældreansvarsloven) (Lovforslag nr.
L 91) Lovforslaget udmønter sammen med forslaget til lov om Familieretshuset aftalen mellem Regeringen (Venstre, Liberal Alliance og Det Konservative Folkeparti) og Socialdemokratiet, Dansk Folkeparti, Enhedslisten, Alternativet, Radikale Venstre og Socialistisk Folkeparti om ét samlet familieretligt system.
Hensigten med aftalen er at skabe ét samlet familieretligt system, hvor der gøres en egentlig forskel for børnene, hvor hensynet til barnet sættes over alle andre hensyn, og hvor familierne mødes med en helhedsorienteret tilgang.
 Formålet med lovforslaget er at gennemføre de ændringer i den familieretlige lovgivning, der er nødvendige for at understøtte det nye familieretlige system.
Lovforslaget indeholder forslag, der indebærer et skærpet fokus på barnet, når barnets forældre bryder med hinanden, herunder forslag der sikrer, at barnet og barnets trivsel sættes i centrum.
Det drejer sig bl.a. om en ny formålsbestemmelse om barnets bedste i forældreansvarsloven og mulighed for, at forældre kan aftale, at deres barn har delt bopæl.
Særligt målrettet tiden omkring forældrenes brud indeholder lovforslaget forslag om indførelse af en ro-om-barnet periode efter forældres samlivsophævelse og en refleksionsperiode forud for skilsmisse uden forudgående separation, når ægtefællerne har mindreårige børn.
Lovforslaget indeholder endvidere en skærpelse af reglerne om fuldbyrdelse af forældreansvar. Ændringerne har for det første til formål at tydeliggøre, at fuldbyrdelse skal ske af hensyn til barnet og skal varetage barnets bedste.
For det andet skal ændringerne medvirke til at sikre, at fuldbyrdelse sker på en måde, der retter sig mod forældreren og ikke mod barnet.
Med lovforslaget foretages de nødvendige lovændringer til flytning af Statsforvaltningens ikke-familieretlige opgaver til andre myndigheder.
Dette er en konsekvens af den i forslaget til lov om Familieretshuset foreslåede nedlæggelse af Statsforvaltningen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
