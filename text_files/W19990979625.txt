Ankestyrelsens principafgørelse O-17-99 om kontanthjælp - modregning - selvstændig erhvervsdrivende - opgørelsesmetode Resume:
 I forbindelse med beregning af supplerende kontanthjælp, skulle der ske modregning måned for måned af eventuelt overskud fra ægtefællens selvstændige virksomhed.
 Ankestyrelsen lagde vægt på, at der alene skulle udbetales supplerende kontanthjælp i de måneder, hvor en kontanthjælpsberegning viste, at familiens behov ikke kunne dækkes af overskuddet fra virksomheden.
 Fradraget skulle foretages således, at et eventuelt månedligt overskud skulle fradrages i den beregnede kontanthjælp for de følgende måneder.
 Love:
Lov om social bistand - lovbekendtgørelse nr. 110 af 26. februar 1996 - § 38 Sagsfremstilling:
Ansøger åbnede i april 1996 en virksomhed, som han fik igangsætningsydelse til for perioden 1. maj 1996 til 31. oktober 1998. Hans hustru fik udbetalt supplerende kontanthjælp.
Forretningen viste i 1. kvartal efter åbningen et underskud på 31.000 kr., i 2. kvartal et overskud på 4.800 kr. og 3. kvartal et overskud på 28.900 kr., som blev modregnet i ægteparrets kontanthjælp de følgende 3 måneder.
 Regnskabet for hele året viste et driftsunderskud på 467 kr. Ægteparret klagede over den foretagne modregning på grundlag af 3. kvartals regnskaber.
 Kommunen fandt ikke, at der var grundlag for yderligere udbetaling af supplerende kontanthjælp, idet der efter bestemmelserne i bistandslovens § 38, stk. 1, og SM O 30-97 kun skulle ske fradrag, når der forelå et overskud i virksomheden.
 Nævnet hjemviste sagen til fornyet beregning af den supplerende kontanthjælp, således at hjælpen blev beregnet måned for måned.
Nævnet oplyste, at der ved den nye beregning skulle lægges de faktiske regnskabstal til grund, således at et eventuelt overskud skulle modregnes i kontanthjælpen, mens der ikke skulle modregnes ved underskud.
Nævnet havde lagt vægt på, at indtægterne skulle opgøres måned for måned, således at der kun udbetaltes kontanthjælp i de måneder, hvor indtægten ikke oversteg en kontanthjælpsberegning.
I klagen til Ankestyrelsen anførte kommunen, at afgørelsen betød, at der i sager med virksomheder skulle beregnes supplerende kontanthjælp måned for måned, i stedet for at kvartalsregnsskaber med overskud blev modregnet i de 3 efterfølgende måneders kontanthjælp.
Det var endvidere anført, at ved at skulle beregne måned for måned ville der alligevel være en behandlingstid for revisorerne på godt en måned, og der ville derfor ikke kunne modregnes månedligt overskud i den efterfølgende måneds kontanthjælp, som det sociale ankenævn fandt, der skulle gøres, jf.
SM O-31-97.
 Sagen blev behandlet i principielt møde med henblik på afklaring af, hvorvidt der skal ske modregning i kontanthjælpen måned for måned af overskuddet fra en selvstændig virksomhed, hvor der ikke foreligger månedsregnskab.
 Afgørelse:
 Ankestyrelsen fandt, at der ved beregningen af supplerende kontanthjælp til ansøgers hustru skulle ske modregning måned for måned af et eventuelt overskud fra ansøgers virksomhed.
 Der skulle således alene udbetales supplerende kontanthjælp i de måneder, hvor en kontant-hjælpsberegning viste, at familiens behov ikke kunne dækkes af overskuddet fra virksomheden.
 Fradraget skulle i øvrigt foretages således, at et eventuelt månedligt overskud set i forhold til familiens kontanthjælpsniveau skulle fradrages i de følgende måneders beregnede kontanthjælp i det omfang, indtægterne med tillæg af den forrige måneds eventuelle overskud oversteg den kontanthjælp, som familien var berettiget til.
 Ankestyrelsen tiltrådte således med denne begrundelse det sociale nævns afgørelse.
