Kapitel 1   Ordningens indhold Kapitel 2   Administration Kapitel 3   Tilskudsberettigede projekter Kapitel 4   Betingelser for tilskud Kapitel 5   Tilskudsberettigede projektudgifter Kapitel 6   Ændring af projektet og indtræden i tilsagn Kapitel 7   Beregning af tilskud Kapitel 8   Udbetaling af tilskud Kapitel 9   Underretningspligt Kapitel 10   Bortfald og tilbagebetaling af tilskud Kapitel 11   Force majeure Kapitel 12   Klageadgang Kapitel 13   Straffebestemmelser Kapitel 14   Ikrafttrædelse Bekendtgørelse om tilskud til investeringer i fiskerihavne og landingssteder I medfør af § 3, jf. § 2, stk. 1, nr. 3, litra c, § 5, § 6, stk. 2, § 7, stk. 4, § 11, stk. 1, 2 og 4, § 12 og § 13, stk. 1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes efter bemyndigelse:
Kapitel 1 Ordningens indhold § 1. Ministeriet for Fødevarer, Landbrug og Fiskeri kan inden for de afsatte rammer give tilsagn om tilskud til projekter, der omfatter investeringer i eksisterende fiskerihavne og landingssteder.
 Stk. 2. Tilsagn om tilskud kan gives til ansøgere, som gennemfører projekter, som er af kollektiv interesse for de fiskere eller akvakulturproducenter, som bruger havnen eller landingsstedet.
Stk. 3. Tilsagn om tilskud vedrørende investeringer i landingssteder, kan kun gives vedrørende landingssteder, som er udpeget af Direktoratet for FødevareErhverv.
De pågældende landingssteder opføres på en liste i direktoratets vejledning om tilskudsordningen.
Kapitel 2 Administration Myndigheder og kontrol § 2. Ministeriet for Fødevarer, Landbrug og Fiskeri ved Direktoratet for FødevareErhverv træffer afgørelse efter denne bekendtgørelse.
 § 3. Direktoratet for FødevareErhverv foretager kontrol efter denne bekendtgørelse.
 Stk. 2. Direktoratet for FødevareErhverv forestår den fysiske kontrol og den efterfølgende regnskabskontrol.
 Stk. 3. Fiskeridirektoratet og Fødevarestyrelsen kan efter bemyndigelse forestå den fysiske kontrol og den efterfølgende regnskabskontrol.
 Stk. 4. Til brug for kontrollen indhentes oplysninger fra andre myndigheder i fornødent omfang.
Ansøgning om tilskud § 4. Ansøgning om tilskud skal udfærdiges på et særligt ansøgningsskema, der fås ved henvendelse til Direktoratet for FødevareErhverv eller via direktoratets hjemmeside.
Ansøgning om tilskud skal indsendes i to eksemplarer til direktoratet gennem det stedlige fiskeriinspektorat.
Hvis investeringer omfatter faciliteter til håndtering eller opbevaring af fiskerivarer, skal ansøgningen indsendes gennem den stedlige fødevareregion.
Stk. 2. En ansøgning skal være modtaget i henholdsvis det stedlige fiskeriinspektorat eller den stedlige fødevareregion inden henholdsvis den 31. januar og den 31. juli.
I 2008 skal ansøgningen dog være modtaget inden henholdsvis den 16. maj og den 16. september.
 Stk. 3. I tilfælde, hvor sidste dag af ansøgningsfristen efter stk. 2 er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
Stk. 4. Når direktoratet modtager ansøgningen, kvitterer direktoratet for ansøgningens modtagelse og kan i forbindelse hermed give tilladelse til at iværksætte projektet.
For projekter, der er påbegyndt i perioden fra 1. oktober 2007 til 29. marts 2008, kan ansøgning om tilskud indsendes inden 16. maj 2008.
Prioritering og afgørelse § 5. Ansøgninger om tilskud, som er modtaget inden ansøgningsfristens udløb, og som opfylder betingelserne for tilskud, jf. kapitel 3 - 5, meddeles tilsagn efter en prioritering på grundlag af projekternes indsatsområder og forventede effekter i følgende rækkefølge med aftagende vægt:
 1) Landing, håndtering, midlertidig opbevaring, transport og losning af fisk og skaldyr, herunder foranstaltninger til nedbringelse af genudsætning.
 2) Etablering, forbedring og sikring af kølekæde, kvalitetsstyring og auktioner.
 3) EDB udstyr og software til elektronisk forvaltning af fiskeriaktiviteter.
 4) Fangsthåndtering ved landing, herunder sorterings- og rensningsanlæg.
 5) Miljøforbedring, herunder forbedret affalds- og spildevandshåndtering.
 6) Forbedring af arbejdsmiljøet.
 7) Sikkerhedsforanstaltninger.
 8) Kassevaskeanlæg, redskabsrum.
 9) Forsyning af fartøjer med brændstof, is, vand, og elforsyning.
 Stk. 2. Direktoratet for FødevareErhverv kan forud for en ansøgningsrunde udmelde særlige temaer inden for bekendtgørelsens område, som vil danne grundlag for prioriteringen i ansøgningsrunden.
 § 6. Direktoratet for FødevareErhverv kan anvende årets bevilling i én ansøgningsperiode eller fordele den på de to ansøgningsperioder.
 Stk. 2. Hvis ansøgningen kan imødekommes, giver direktoratet tilsagn om tilskud.
 Stk. 3. Der kan gives helt eller delvis afslag på ansøgninger med henvisning til en prioritering af de økonomiske rammer, der er afsat til ordningen.
Stk. 4. Ansøgninger, der ikke kan imødekommes alene som følge af, at den for ansøgningsperioden afsatte ramme er opbrugt, overføres én gang til den næstfølgende ansøgningsperiode.
De ansøgninger, der er overført til en ansøgningsperiode, prioriteres på lige vilkår med øvrige ansøgninger, der er modtaget inden for ansøgningsperioden.
§ 7. Efter drøftelse i Overvågningsudvalget for programmet for anvendelse af Den Europæiske Fiskerifond i Danmark, kan Direktoratet for FødevareErhverv eventuelt nedsætte et rådgivende udvalg.
Det rådgivende udvalg bistår direktoratet med vurderingerne efter § 5.
Kapitel 3 Tilskudsberettigede projekter § 8. Tilsagn om tilskud kan gives til ansøgere, hvor det kan godtgøres, at projektets resultater opfylder et eller flere af følgende krav:
1) Projektet medfører en strukturel tilpasning af fiskerihavnen som er af væsentlig betydning for udviklingen i lokalområdet eller afgørende for at havnen kan fastholde eller forøge landinger af fisk, landingernes værdi eller kvalitet.
Projektet skal være hensigtsmæssig i relation til udbuddet af service til fiskerflåden i regional sammenhæng.
 2) Projektet medfører en væsentlig forbedring af de landede fisks klassifikation efter kvalitet eller værdi pr. enhed.
 3) Projektet medfører en forøgelse af værdien eller mængden af de landede fisk.
 4) Projektet medfører en forbedring af arbejdsmiljø eller sikkerhed for de beskæftigede der arbejder med losning og omsætning af fisk i havnen.
 5) Projektet vedrører en serviceforbedring for de fiskere og fiskerfartøjer, der benytter havnen.
 Stk. 2. Hvis kun en del af projektet er afgørende for de i stk. 2 nævnte resultater, ydes tilskuddet kun til denne del af projektet.
 Stk. 3. I ansøgninger vedrørende miljøinvesteringer, skal den teknik, der indgår i projektet, være den bedst tilgængelige teknik (BAT), jf. miljøbeskyttelseslovens § 3.
Kapitel 4 Betingelser for tilskud § 9. Det er en betingelse for tilskud til et projekt, 1) at de samlede tilskudsberettigede udgifter til projektet beløber sig til mindst 100.000 kr., 2) at de nødvendige tilladelser fra offentlige myndigheder opnås, 3) at ansøger afgiver de oplysninger, Direktoratet for FødevareErhverv anmoder om til brug for sagsbehandlingen, 4) at projektet afsluttes senestpå det tidspunkt, der er anført i ansøgningen, dog senest 18 måneder. efter tilsagnsdatoen, medmindre direktoratet meddeler dispensation herfra, 5) at tilsagnshaver indsender afsluttende udbetalingsanmodning og projektrapport rettidigt, jf. § 18, stk. 4, 6) at projektet og de investeringer, hvortil der er ydet tilskud, opretholdes af tilsagnshaver i en periode på mindst fem år fra datoen for afsluttende udbetaling af tilskud, og 7) at udbetalingsanmodning og originale regnskabsbilag holdes tilgængeligt indtil 31. december 2021.
 Stk. 2. Direktoratet fastsætter i tilsagnet nærmere betingelser om tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
Stk. 3. Tilsagnshaver er forpligtet til at indsende en rapport om projektets effekter 2 og 5 år efter afsluttende udbetaling af tilskud.
I tilsagnet fastsættes, hvilke oplysninger, der skal gives i rapporterne.
§ 10. Det er endvidere en betingelse for tilskud, at ansøger kan påvise teknisk og økonomisk levedygtighed for fiskerihavnen og projektet, efter at projektet er gennemført.
Ved vurderingen af økonomisk levedygtighed indgår følgende:
 1) Om havnen i seneste regnskabsår har en positiv egenkapital, eller der er afgivet going concern forbehold.
 2) Om havnen i de foregående 3 regnskabsår har haft positive regnskabsresultater efter skat.
 3) Oplysninger om havnens omsætning i de sidste 3 år.
 4) Forventede og fremtidige omsætningsforhold, markedsudsigter og indtjening.
 § 11. Ved ansøgning om tilskud er det en betingelse for tilskud, at ansøger indsender en udviklingsplan for den pågældende fiskerihavn, der tager udgangspunkt i fremtidige behov og den forventede udvikling for danske fiskerihavne.
Kapitel 5 Tilskudsberettigede projektudgifter § 12. Tilskud kan ydes til investeringer i fiskerihavnes faciliteter i eksisterende fiskerihavne og landingssteder, forudsat investeringerne har til formål at forbedre ydelser, der tilbydes i forbindelse med fisker- eller akvakulturfartøjers brug af fiskerihavnen eller landingsstedet eller vedrører landing, omsætning og opbevaring af fiskerivarer eller akvakulturprodukter i forbindelse med 1. omsætningsled, herunder fiskeauktion.
§ 13. De tilskudsberettigede udgifter kan omfatte 1) udgifter til investeringer på virksomheden, 2) udgifter til arkitekt- og ingeniørhonorar og andre udgifter til projektering, dog højest i alt 10 pct. af de samlede tilskudsberettigede udgifter, 3) udgifter til attestation af betalte udgifter, 4) udgifter til projektrapportering og 5) andre udgifter, som Direktoratet for FødevareErhverv vurderer at være nødvendige for at gennemføre investeringsprojektet.
§ 14. De tilskudsberettigede udgifter kan ikke omfatte 1) udgifter, hvortil der ydes tilskud efter anden lovgivning, 2) udgifter, som tilsagnshaver har betalt inden Direktoratet for FødevareErhverv har givet tilladelse til at iværksætte projektet, jf. § 4, stk. 4. I 2008 kan ansøger dog få godkendt udgifter, som er betalt fra den 1.oktober 2007, 3) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 4) udgifter til køb af grunde og bygninger og omkostninger forbundet hermed, 5) udgifter til køb af brugt eller renoveret udstyr, 6) finansierings-, revisions-, advokat- og pengeinstitutomkostninger, medmindre disse skyldes krav fra tilsagnsgivende myndighed, 7) udgifter til investeringer vedrørende kontor og kantine, 8) udgifter til køb af køretøjer til ekstern transport, 9) moms, medmindre denne endeligt bæres af tilsagnshaver, 10) værdien af eget arbejde, og 11) udgifter til leasing og leje.
Kapitel 6 Ændring af projektet og indtræden i tilsagn § 15. Ændring af et projekt kan godkendes af Direktoratet for FødevareErhverv på betingelse af, at ændringen efter direktoratets vurdering er i overensstemmelse med projektets formål.
Ansøgning om ændring af et projekt skal godkendes af direktoratet, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
§ 16. Direktoratet for FødevareErhverv kan efter ansøgning tillade, at en anden, der ifølge § 1, stk. 2, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 7 Beregning af tilskud § 17. Til investering i fiskerihavnes faciliteter kan der ydes tilskud efter denne bekendtgørelse med følgende satser:
1) Offentlige og offentligt lignende faciliteter kan støttes med op til 50 pct. af de tilskudsberettigede udgifter.
Projektet skal finansieres med andre offentlige midler af mindst samme størrelse som tilskuddet efter denne bekendtgørelse.
 2) Offentlige og offentligt lignende faciliteter, som ejes af en privat havn, kan få tilskud med op til 50 pct. af de tilskudsberettigede udgifter.
 3) Investeringer i andre end offentlige eller offentligt lignende faciliteter kan støttes med tilskud på 30 pct.
 Stk. 2. Direktoratet for FødevareErhverv afgør, om en investering er offentlig eller offentligt lignende.
 Stk. 3. Inden for rammerne af det i stk. 1 anførte og efter drøftelse i Overvågningsudvalget for programmet for anvendelse af Den Europæiske Fiskerifond i Danmark, kan tilskudssatsen i forbindelse med hver ansøgningsrunde tilpasses under hensyn til den bevillingsmæssige ramme for ordningen.
Kapitel 8 Udbetaling af tilskud § 18. Udbetaling af tilskud sker på grundlag af tilsagnshavers opgørelse over betalte tilskudsberettigede projektudgifter, der skal kunne dokumenteres.
Anmodning om udbetaling af tilskud skal ske på et særligt skema og vedlægges en revisorerklæring fra en registreret eller statsautoriseret revisor.
Skemaer og formular til revisorerklæring fås ved henvendelse til Direktoratet for FødevareErhverv eller via direktoratets hjemmeside.
 Stk. 2. Anmodningen om udbetaling af tilskud skal indsendes til direktoratet via det stedlige fiskeriinspektorat eller den stedlige fødevareregion.
Stk. 3. Tilskud kan udbetales i indtil 3 rater.
De enkelte rater skal udgøre mindst 20 pct. af det totale tilsagnsbeløb.
Stk. 4. Anmodning om slutudbetaling skal være det stedlige fiskeriinspektorat eller den stedlige fødevareregion i hænde senest tre måneder efter, at projektet er afsluttet.
Direktoratet kan i særlige tilfælde meddele dispensation fra denne frist.
Afsluttende udbetalingsanmodning skal være vedlagt en projektrapport.
 Stk. 5. Tilskuddet overføres til tilsagnshavers NemKonto.
Kapitel 9 Underretningspligt § 19. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til Direktoratet for FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold at give direktoratet meddelelse om forhold, der kan medføre bortfald af tilsagn eller tilbagebetaling af tilskud efter § 20.
Kapitel 10 Bortfald og tilbagebetaling af tilskud § 20. Tilsagn om tilskudbortfalder, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter fiskeriudviklingslovens § 11, stk. 2, 3) tilsagnshaver ikke opfylder sin underretningspligt efter § 19, 4) projektet ikke gennemføres i overensstemmelse med den godkendte ansøgning eller 5) betingelserne for tilskud ikke er opfyldt.
Stk. 2. I de i stk. 1 nævnte tilfælde træffer Direktoratet for FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencerente.
Rentetillægget udgør dog mindst 50 kr.
Kapitel 11 Force majeure § 21. Direktoratet for FødevareErhverv anerkender følgende begivenheder som force majeure:
 1) Ekspropriation, hvis en sådan ikke kunne forudses på ansøgningstidspunktet.
 2) En alvorlig naturkatastrofe, der i væsentlig grad berører tilsagnshavers virksomhed.
 Stk. 2. Det er en betingelse for anerkendelse af force majeurei konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. Direktoratet kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 22. Hvis tilsagnshaver ønsker at påberåbe sig force majeure, skal dette meddeles Direktoratet for FødevareErhverv skriftligt senest 10 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 12 Klageadgang § 23. Afgørelser, truffet af Direktoratet for FødevareErhverv efter denne bekendtgørelse, kan påklages til ministeren for fødevarer, landbrug og fiskeri.
Stk. 2. Klagen skal indgives gennem Direktoratet for FødevareErhverv.
Klagen skal være direktoratet i hænde senest 4 uger efter modtagelsen af den afgørelse, klagen vedrører.
 Stk. 3. Direktoratet kan genoptage en sag, efter der er indgivet en klage.
Kapitel 13 Straffebestemmelser § 24. Efter § 14, stk. 1, i fiskeriudviklingsloven straffes med bøde den, der 1) afgiver urigtige eller vildledende oplysninger eller fortier oplysninger af betydning for afgørelser der træffes i henhold til loven eller de i medfør af loven fastsatte regler, 2) handler i strid med vilkår, der er fastsat i afgørelser der træffes i henhold til loven eller de i medfør af lovens fastsatte regler, 3) undlader at afgive den dokumentation og de oplysninger, som den pågældende har pligt til at give i henhold til loven eller regler i medfør af loven, 4) afgiver urigtige eller vildledende oplysninger eller fortier oplysninger, som den pågældende har pligt til at afgive i henhold til loven eller regler fastsat i medfør af loven. om sådanne forhold, 5) undlader at give kontrolmyndigheden m.v. adgang til virksomheden m.v. efter lovens § 11, stk. 1, eller 6) undlader at aflevere eller indsende materiale eller at yde kontrolmyndigheden bistand efter lovens § 11 stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 14 Ikrafttrædelse § 25. Bekendtgørelse træder i kraft den 29. marts 2008.
Stk. 2. Bekendtgørelse nr. 481 af 2. juni 2006 om tilskud til investeringer i fiskerihavnes faciliteter ophæves.
Bekendtgørelsen finder dog fortsat anvendelse for ansøgninger om tilskud, der er indsendt inden den 1. oktober 2007.
