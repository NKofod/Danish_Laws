Fremsat den 23. marts 2018 af Peter Kofod Poulsen (DF), Lise Bech (DF), Kristian Thulesen Dahl (DF), Susanne Eilersen (DF), Søren Espersen (DF), Per Nørhave (DF), Hans Kristian Skibby (DF) og Peter Skaarup (DF) Forslag til folketingsbeslutning om at indføre underretningspligt for forsikringsselskaber til offentlig myndighed, når der opdages svindel Folketinget pålægger regeringen inden udgangen af dette kalenderår at fremsætte de nødvendige lovforslag og foretage de nødvendige ændringer af administrative forskrifter med henblik på at sikre, at forsikringselskaber fremover kan og skal underrette offentlig myndighed, når de i forbindelse med afdækning af forsikringssvindel kommer i besiddelse af oplysninger, som tyder på, at der begås svindel/bedrageri med sociale ydelser.
Bemærkninger til forslaget I rapporten fra Forsikring & Pension »Opdaget forsikringssvindel i Danmark 2017« fremgår det, at der blot i 2016 samlet blev afsløret forsikringssvindel for hele 530 mio. kr.
 Ud af det samlede beløb var de 342 mio. kr. fordelt på 413 forskellige personskadesager (arbejdsskade-, ulykkes-, motoransvars- og rejseforsikring samt de invaliditetsforsikringer, der er tilknyttet pensionsordninger). Hvor meget svindel, der derudover bliver begået, er selvsagt ikke muligt at opgøre.
Det må formodes, at en del af de pågældende personer i en del af disse sager samtidig modtager en form for sociale ydelser, som de ikke nødvendigvis er berettiget til, og at der derfor kan være tale om socialt bedrageri.
Ydelsen kan f.eks. være udbetalt grundet hel eller delvis manglende erhvervsevne el.lign.
Dansk Folkeparti finder, at myndighederne selvfølgelig har behov for disse informationer som redskab til at begrænse potentiel svindel med sociale ydelser.
I forbindelse med dette vil myndighederne samtidig have mulighed for at lave en regulær undersøgelse af vedkommende.
For nuværende har forsikringsselskaberne tavshedspligt, når de opdager forsikringssvindlen.
De kan derfor udelukkende stoppe udbetalingen af en eventuel erstatning.
Men de er ikke forpligtet til, og de må ikke videregive deres informationer til myndighederne, så man efterfølgende kan stoppe den eventuelle sociale svindel med offentlige midler.
Det skal samtidig bemærkes, at den ydelse, vedkommende modtager fra det offentlige, kan være en ydelse, som vedkommende modtager uberettiget for resten af livet.
Beløbet, der dermed bliver svindlet med fra de offentlige kasser, kan samlet set vise sig at være et svimlende beløb  penge, som i stedet kunne være blevet brugt til f.eks. kernevelfærd.
 Dansk Folkeparti ønsker at forpligte forsikringsselskaberne til at videregive materiale og underretninger til myndighederne, hvis selskaberne opdager svindel, som kan trække tråde til socialt bedrageri.
Skriftlig fremsættelse Peter Kofod Poulsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre underretningspligt for forsikringsselskaber til offentlig myndighed, når der opdages svindel.
(Beslutningsforslag nr.
B 115) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
