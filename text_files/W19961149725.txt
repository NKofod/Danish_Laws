Afskrivninger på bygninger Det fremgik af sagens oplysninger, at selskabet havde foretaget  

 skattemæssige afskrivninger på de pågældende  

 bygninger fra anskaffelsesåret 1984 og frem til indkomståret  

 1989/90. Da selskabet i de efterfølgende indkomstår ikke havde  

 positiv indkomst, blev der i disse indkomstår ikke afskrevet på  

 bygningerne.
 De pågældende bygninger blev afhændet den 1. august 1995  

 uden skattepligtig fortjeneste.
Selskabets revisor begrundede ansøgningen med, at der på  

 tidspunktet for udarbejdelse af selvangivelsen for indkomståret 1992/93  

 blev gjort tiltag til afhændelse af ejendommen, og at det allerede  

 på dette tidspunkt stod klart, at der ikke ville være genvundne  

 afskrivninger til beskatning ved et senere salg.
Revisoren var derfor af den  

 opfattelse, at selskabet havde begået en åbenlys fejl ved ikke at  

 genoptage afskrivningsforløbet.
Til støtte for imødekommelse af ansøgningen gjorde  

 selskabets revisor endvidere gældende, at anmodningen er omfattet af  

 ligningsmyndighedernes bemyndigelse i medfør af TS-cirkulære  

 1994-12 af 27. juni 1994, afsnit 2, og at det følger af pkt. 2.1., at  

 den skattepligtige har adgang til efterfølgende ændring af  

 foretagne afskrivninger, hvis ansøgningen indgives senest 3  

 måneder efter fristen for indgivelse af selvangivelse for det  

 pågældende indkomstår.
Revisoren anførte herved, at  

 ansøgningen for så vidt angik indkomståret 1993/94 blev  

 indsendt inden udløbet af denne frist.
 Selskabets revisor henviste endelig til cirkulærets pkt. 2.2., der  

 vedrører adgangen til efterfølgende af- og nedskrivninger,  

 når ansøgningen indgives efter udløbet af den  

 nævnte 3-måneders-frist.
 Tilladelse er efter bestemmelsen betinget af, at ligningsmyndigheden  

 skønner, at der er tale om at berigtige fejl eller forglemmelser, der  

 var åbenbare på tidspunktet for udarbejdelse af selvangivelse for  

 det pågældende indkomstår.
 Ligningsrådet fandt, at alene rådet havde kompetence til at  

 tillade efterfølgende afskrivninger, da bemyndigelsen til de lignende  

 myndigheder til at ændre af- og nedskrivninger ifølge  

 cirkulærets pkt. 3.1. ikke omfatter tilfælde, hvor virksomheden  

 er ophørt eller aktivet er afhændet.
Da bygningerne var afhændet, fandt Ligningsrådet, at  

 udgangspunktet måtte være, at avanceopgørelsen betragtes  

 som endelig, samt at efterfølgende afskrivninger ikke tillades.  

 Rådet bemærkede dog, at individuelle forhold kunne  

 medføre, at udgangspunktet måtte fraviges.
Sådanne  

 individuelle forhold ville f.eks. foreligge, hvis en anmodning skyldes, at  

 skattemyndighederne ved ligningen foretog en urigtig retslig vurdering, eller  

 hvis den skattepligtige ikke var blevet orienteret om muligheden for  

 efterfølgende af- og nedskrivninger.
 Den omstændighed, at der som følge af en fejl ikke blev  

 foretaget bygningsafskrivninger, skønt selskabet påregnede at  

 afhænde ejendommen uden beskatning af genvundne afskrivninger, var  

 efter Ligningsrådets opfattelse ikke et så ekstraordinært  

 forhold, at det nævnte udgangspunkt kunne fraviges, hvorfor  

 Ligningsrådet afslog anmodningen.
