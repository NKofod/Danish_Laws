 Bygge- og Boligstyrelsen har i 1995 foretaget en undersøgelse af omfanget  

 af kommunernes anvendelse af boligstøttelovens § 23, stk. 3.
 Undersøgelsen viser, at undtagelsesbestemmelsen kun anvendes i meget  

 begrænset omfang, men at der dog i et mindre antal kommuner kan være grundlag  

 for at undersøge, om fravigelse af maksimum sker i overensstemmelse med  

 lovens ordlyd og de hensyn, der ligger bag § 23.
 På baggrund af de oplysninger, Bygge- og Boligstyrelsen har modtaget  

 vedrørende praksis i enkelte kommuner, og for at udelukke fremtidig  

 usikkerhed om kommunernes mulighed for at fravige boligstøttemaksimum, skal  

 styrelsen hermed understrege over for samtlige kommuner, at boligstøttelovens  

 § 23, stk. 3, er en undtagelsesbestemmelse, der ikke kan anvendes efter  

 generelle retningslinier, men alene kan benyttes i konkrete sager af særlige  

 enkeltstående, individuelt begrundede hensyn.
 Fravigelse af maksimum kan alene ske såfremt der på den ene side er helt  

 særlige personlige forhold, der betinger, at støttemodtageren har behov for  

 den bolig, hvortil støtte søges, mens den pågældendes økonomiske forhold på  

 den anden side efter en konkret vurdering indebærer, at ansøgeren ikke vil  

 kunne betale boligudgiften, med mindre der ydes boligstøtte ud over maksimum.  

 Fravigelse af maksimum kan i så fald ske ved beregning af såvel boligsikring  

 som boligydelse.
 Mens det følger af boligstøttelovens § 23, stk. 2, at maksimum skal  

 fraviges, såfremt der anvises en ældrebolig efter ældreboligloven til en  

 boligydelsesmodtager, eller der efter boligbyggerilovens § 14, stk. 2 eller  

 stk. 3, anvises en ældreegnet almennyttig bolig til en boligydelsesmodtager,  

 kan der således ikke generelt eller som hovedregel ske fravigelse af maksimum  

 efter § 23, stk. 3, til en hel bebyggelse f.eks. under henvisning til, at  

 samtlige boliger i bebyggelsen er ældreegnede, men ikke omfattet af § 23,  

 stk. 2.
 Bygge- og Boligstyrelsen finder endvidere ikke, at det forhold, at en  

 person af generelle alders- eller helbredsmæssige hensyn opfylder en kommunes  

 visitationsbetingelser til ældreegnede boliger, og at den pågældende har en  

 økonomi baseret på almindelig folkepension med pensionstillæg, i sig selv  

 berettiger til fravigelse af boligstøttelovens maksimum i forbindelse med  

 anvisning af en bolig, der ikke er omfattet af § 23, stk. 2, i det sådanne  

 forhold ikke generelt kan betragtes som særlige.
 Da de forhold, der kan give anledning til fravigelse af maksimum, netop er  

 helt individuelle og særlige, kan der ikke gives en udtømmende opregning af  

 de hensyn, der kan medføre fravigelse af maksimum.
 Som eksempler på støttemodtagere, hvis forhold kan give anledning til, at  

 maksimum fraviges, kan dog nævnes:
 En efterlevende ægtefælle til en pensionist, hvor ægtefællerne sammen har  

 været anvist en ældreegnet bolig (der ikke var omfattet af § 23, stk. 2) på  

 grund af den afdødes forhold, og hvor den efterlevende har behov for at  

 fortsætte lejemålet af ældres- eller helbredsmæssige grund, men ikke alene  

 har råd fortsat at bebo boligen uden fravigelse af maksimum.
En støttemodtager hvis særlige helbredsmæssige forhold gør, at en den  

 pågældende - uden at være svært bevægelseshæmmet - har særligt behov for en  

 bestemt bolig eller en særlig stor eller særlig indrettet bolig.
Som eksempel  

 kan nævnes en person, der har behov for et ekstra rum til større eller meget  

 følsomme apparater til behandling af sygdom, og hvor det pågældende materiel  

 ikke kan opbevares i almindelige opholdsrum.
Også personer, der på grund af  

 midlertidig sygdom i en periode ikke har økonomisk mulighed for at betale den  

 fulde boligudgift, men som har behov for at bevare sin hidtidige bolig under  

 sygdomsperioden, kan efter omstændighederne være berettiget til boligstøtte  

 udover maksimum i den pågældende periode.
Det samme gælder, såfremt det ikke  

 er støtteansøgeren men et husstandsmedlem, f.eks. et barn, hvis særlige  

 helbredsmæssige forhold gør fravigelsen nødvendig.
 En støttemodtager hvor dennes egne eller et husstandsmedlems særlige  

 helbredsmæssige (fysiske eller psykiske) forhold gør, at husstanden har et  

 særligt behov for en bolig i en bestemt bebyggelse (der ikke er omfattet af  

 boligstøttelovens § 23, stk. 2) eller for en bolig i et bestemt område, hvor  

 husstanden ikke har mulighed for at betale lejen uden boligstøtte udover  

 lovens maksimum, herunder personer der fra plejehjem, ældreboliger eller  

 ældreegnede boliger i forbindelse med nedlæggelse eller ombygning af den  

 hidtidige bolig anvises en anden bolig.
 En ældre, der bliver akut boligløs f.eks. ved opsigelse eller ved den  

 hidtidige husstands opløsning, og hvor helbredsmæssige hensyn eller særlige  

 tilhørsforhold til et bestemt område tilsiger, at der anvises en bolig i en  

 bestemt bebyggelse eller et bestemt område, hvor den pågældende ikke vil  

 kunne betale leje uden fravigelse af boligstøttens maksimum.
 Ovenstående vil i løbet af kort tid blive indarbejdet i Bygge- og  

 Boligstyrelsens boligstøttevejledning som pkt. 10.1.3 og 9.1.3.
Det kan til kommunernes orientering oplyses, at Bygge- og Boligstyrelsen  

 netop har anmodet kammeradvokaten om en vurdering at det retlige grundlag for  

 fravigelse af boligstøttelovens maksimum.
Når kammeradvokatens vurdering  

 foreligger, vil meddelelse herom blive udsendt til kommunerne.
