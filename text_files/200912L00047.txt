Fremsat den 29. oktober 2009 af økonomi- og erhvervsministeren (Lene Espersen) Forslag til Lov om ændring af lov om bygnings- og boligregistrering (Indsamling af energioplysninger m.v.) § 1 I lov om bygnings- og boligregistrering, jf. lovbekendtgørelse nr. 767 af 12. september 2002, som ændret ved § 2 i lov nr. 406 af 28. maj 2003, § 1 i lov nr. 601 af 24. juni 2005, § 1 lov nr. 1429 af 21. december 2005 og § 3 i lov nr. 575 af 6. juni 2007, foretages følgende ændringer:
 1. I § 2, stk. 1, nr. 1 og 2, indsættes efter »installationer«: », energiforsyning«.
 2. I  § 2, stk. 4, § 3 f, stk. 3, og § 6, stk. 2, udgår », indenrigs- og sundhedsministeren« og », Indenrigs- og Sundhedsministeriet«.
 3. I § 3 indsættes som stk. 5 og 6 :
 »Stk. 5. Økonomi- og erhvervsministeren og kommunerne kan samkøre oplysninger fra andre datakilder med Bygnings- og Boligregistret for at sikre tilstrækkelige og korrekte oplysninger til brug for registreringen.
Stk. 6. Registrets oplysninger må ikke benyttes til kontrol med energiforbrug.« 4. I § 3 f, stk. 1, indsættes efter »adressebetegnelser«: »samt skiltning hermed«.
 5. I § 4 indsættes som stk. 4 :
»Stk. 4. Virksomheder, der leverer elektricitet, fjernvarme, naturgas, bygas eller fyringsolie til hel eller delvis opvarmning, skal efter regler, der fastsættes af økonomi- og erhvervsministeren, meddele oplysninger om den enkelte slutbrugers forbrug til brug for registrets drift.« 6. I § 5 indsættes som stk. 5 :
»Stk. 5. Personhenførbare oplysninger om energiforbrug fra Bygnings- og Boligregistret kan kun videregives til ejendommens ejer, offentlige myndigheder og Den Offentlige Informationsservers datadistributører.« 7. I § 7, stk. 5, indsættes som 3. pkt. :
»Økonomi- og erhvervsministeren kan endvidere opkræve et gebyr hos brugere af tjenester, der etableres med henblik på videregivelse af oplysninger til brug ved handel med fast ejendom m.v., til dækning af omkostningerne til etablering, drift, vedligeholdelse, udvikling og administration af tjenesterne.« 8. § 8, stk. 1, affattes således:
»Medmindre højere straf er forskyldt efter den øvrige lovgivning, straffes med bøde den, der forsætligt eller ved grov uagtsomhed 1) undlader rettidigt at meddele oplysninger, der afkræves efter § 4, stk. 1 og 4, 2) afgiver urigtige oplysninger til Bygnings- og Boligregistret, 3) uden tilladelse skaffer sig oplysninger fra Bygnings- og Boligregistret, 4) overtræder vilkår for behandlingen af meddelte oplysninger eller 5) undlader at opsætte korrekt husnummerskilt i overensstemmelse med § 3 c, stk. 1.« 9. § 9, stk. 1, affattes således:
»I sager om overtrædelse af § 3 c, stk. 1, og § 4, stk. 1, samt overtrædelser af forskrifter udstedt i henhold til loven, kan kommunen tilkendegive den pågældende, at sagen kan afgøres uden retslig forfølgning, såfremt vedkommende erkender sig skyldig i overtrædelsen og erklærer sig rede til inden for en nærmere angivet frist, der efter begæring kan forlænges, at betale en bøde, der er angivet i tilkendegivelsen på højst 5.000 kr.« 10. I § 9 indsættes som stk. 4 :
»Stk. 4. Provenuet fra vedtagne bødeforlæg efter stk. 1 fordeles efter økonomi- og erhvervsministerens nærmere bestemmelser mellem staten og den pågældende kommune.« § 2 Loven træder i kraft den 1. januar 2010.
§ 3 Stk. 1. Loven gælder ikke for Færøerne.
 Stk. 2 . Loven gælder ikke for Grønland, men kan ved kongelig anordning sættes i kraft med de afvigelser, som de grønlandske forhold tilsiger.
Bemærkninger til lovforslaget Almindelige bemærkninger 1. Indledning Hovedformålet med lovforslaget er at synliggøre energiforbruget i bygninger ved at samle energiforsyningsselskabernes opgørelser af energiforbrug i Bygnings- og Boligregistret (BBR).
BBR er et landsdækkende register over alle bygningernes faktiske og fysiske forhold, og er som sådant et oplagt sted at registrere det faktiske energiforbrug.
BBR er allerede i dag stamregister for oplysninger om installationsforhold vedrørende opvarmning m.v.
Det vil derfor være en naturlig forlængelse af registrets opgave, at udvide registret til tillige at omfatte oplysninger om forbruget af energi i den enkelte bygning.
Desuden findes informationerne i vid udstrækning allerede i andre registre.
Der er blot brug for at samle dem i BBR, hvor relevante myndigheder m.v. let kan få adgang til dem.
Det øgede fokus på energibesparelser har medført en stigende interesse fra mange sider for et bedre og mere nuanceret overblik over slutbrugernes forbrug af energi i form af tilført el, fjernvarme, fyringsolie og naturgas.
Ved at samle oplysninger om det faktiske forbrug vil der blive skabt et godt overblik over energiforbruget ved opvarmning m.v. af bygningsmassen.
Oplysningerne vil gøre det muligt at lave en målrettet indsats mod de grupper af bygninger som har det største besparelsespotentiale.
Besparelsespotentialet findes ved at bruge de indsamlede forbrugsoplysninger til beregninger og analyser og ved at inddrage supplerende oplysninger fra de bygninger, der er blevet energimærket, har fået foretaget varmeberegninger etc.
En centralisering af data ventes på nogle områder at kunne bidrage til en forenkling af forsyningsselskabernes sagsgange.
De efterspurgte energidata udgør væsentlige elementer ved udarbejdelse af grønne regnskaber, CO2-reduktionsmål, energiregnskaber m.v. i såvel den offentlige som private sektor.
Energiforsyningsselskaberne har i dag vanskeligt ved at imødekomme disse forespørgsler om udlevering af forbrugsdata, men vil i fremtiden blot kunne henvise rekvirenter til BBR, der vil sikre at videregivelse sker i overensstemmelse med reglerne i persondataloven.
Energioplysningerne kan samtidig gøres tilgængelige for private parter i anonymiseret form med henblik på at styrke markedet for energirigtigt byggeri.
Finansieringsvirksomheder, energitjenesteselskaber og håndværkerfirmaer vil kunne målrette tilbud mod bestemte geografiske områder eller bygningstyper med et særligt højt energiforbrug.
Forud for lovforslaget har økonomi- og erhvervsministeren ladet udarbejde en undersøgelse, der afdækker mulighederne for og omkostningerne ved indsamling af forbrugsoplysningerne for de forskellige energiforsyningsarter.
Konklusionen på undersøgelsen er, at det er forholdsvist enkelt og billigt at indsamle forbrugsoplysninger for el, naturgas, bygas og fjernvarme.
Disse 4 forsyningsarter udgør ca. 65 pct. af energiforbruget og ca. 70 pct. af den samlede CO2-udledning relateret til opvarmning af enfamiliehuse og etageboliger.
Fyringsolie udgør kun ca. 10 pct. af energiforbruget, men medtages i lovforslaget fordi det tegner sig for ca. 25 pct. af CO2-udledningen.
Når fyringsolie medtages, vil lovforslaget således medføre registrering af ca. 95 pct. af CO2-udledningen relateret til opvarmning af enfamilieshuse og etageboliger.
Det resterende energiforbrug til opvarmning m.v. udgøres af vedvarende energi, herunder især brænde.
Brænde udgør den største og hurtigst voksende forsyningsart og virker i dag som en meget væsentlig opvarmningskilde i mange enfamilieshuse.
Det er imidlertid ikke hensigten med dette lovforslag at pålægge leverandører af brænde, træpiller og anden biobrændsel en indberetningspligt til BBR, idet det vurderes at eventuelle oplysninger om forbruget af disse brændsler bedre vil kunne opnås via andre kilder.
Udmøntningen af lovforslaget vil blive koordineret med Energistyrelsen og Energinet.dk´s initiativ om etablering af et centralt el-markedsregister, der skal indeholde måledata til brug for elafregningsformål og håndtering af leverandørskift på det frie elmarked.
Det centrale el-markedsregister er planlagt til idriftsættelse i 2011, hvorefter forbrugsdata vedrørende elforbrug vil kunne indhentes derfra i det omfang, der vil være tale om de samme data.
Elselskaberne vil herefter ikke skulle indberette de samme data to steder.
Visse produktionsvirksomheder kan af hensyn til deres internationale konkurrenceevne have væsentlige grunde til at ønske energiforbruget helt eller delvist afskærmet fra videregivelse.
Den valgte løsning vil sikre at også dette hensyn tilgodeses.
 Herudover indeholder lovforslaget bestemmelser om bøde for undladelse af indberetning til BBR og for ejers undladelse af korrekt husnummerskiltning.
Desuden indsættes en hjemmel til et nyt ikke-fiskalt gebyr, der kan opkræves i forbindelse med tjenester, der etableres til brug for videregivelse af oplysninger i forbindelse med handel med fast ejendom m.v.
Der vil herigennem kunne etableres en ny digital selvbetjeningsservice, der samler samtlige ejendomsoplysninger til brug for en ejendomshandel m.v., så brugere kan finde alle de nødvendige ejendomsoplysninger ét sted, i én og samme arbejdsgang via Internettet.
Det nye gebyr kan opkræves til dækning af omkostninger vedrørende systemets etablering, drift, vedligeholdelse, udvikling og administration.
2. Lovforslagets indhold Lovforslaget indeholder følgende elementer:
 a) Indberetningspligt for forbrugsoplysninger.
 b) Ændring af bødebestemmelser.
 c) Opkrævning af gebyr for videregivelse af oplysninger om ejendomsdata.
 d) Sikring af korrekte oplysninger til brug for registreringen.
 e) Konsekvenser som følge af ressortændringer.
2.a Indberetningspligt for forbrugsoplysninger BBR blev etableret med udgangspunkt i oplysninger fra ejendomsejere i forbindelse med ejendomsvurderingen i 1977. Efterfølgende er registret løbende blevet tilrettet med hjælp fra flere kilder, herunder især ejers egne indberetninger og oplysninger fra den kommunale byggesagsbehandling.
Oplysningerne kan også være formidlet af ejendomsmægler eller via energimærkeordningen.
Det oprindelige formål med BBR var at tilvejebringe en systematisk registrering af bolig- og bygningsforhold til brug for såvel statslige som kommunale myndigheders administration og planlægning.
BBR-data indgår i dag i fastsættelse af ejendomsværdiskat, beregning af boligstøtte og de mellemkommunale udligningsordninger.
Derudover danner BBR grundlaget for byggestatistikker, som blandt andet indgår i konjunkturvurderinger.
Private virksomheder som ejendomsmæglere, realkreditinstitutter, banker m.v. bruger data fra registret som en integreret del af deres kundeservice.
BBR er således i dag en vigtig del af samfundets datainfrastruktur.
Via Internettet er der i dag adgang til en lang række oplysninger om samtlige landets ejendomme fra BBR, det fælleskommunale ejendomsdatasystem (ESR), planregistret, matrikelregistret, statens salgs- og vurderingsregister (SVUR), krydsreferenceregistret (KRR) samt udvalgte data fra bl.a. energimærke- og tilstandsrapporterne.
Data videregives via en distributørordning, der er rettet mod erhvervslivet og andre, der har behov for mere systematisk adgang til ejendomsdata.
Bortset fra den del af bygningsmassen, der i dag er energimærket, findes der ikke i dag noget samlet sted at hente oplysninger om bygningernes faktiske energiforbrug.
Den interesserede må derfor rette henvendelse til hvert enkelt forsyningsselskab, der over de seneste år har observeret en stærkt stigende efterspørgsel efter sådanne energidata på slutbrugerniveau.
En central indberetning af disse oplysninger vil derfor reducere de administrative byrder på området væsentligt.
Med lovforslaget foreslås, at økonomi- og erhvervsministeren får hjemmel til at stille krav om indberetning af oplysninger om slutbrugers energiforbrug direkte fra energiforsyningsselskaberne med henblik på registrering i BBR.
Forslaget vil bl.a. medføre et samlet overblik over energiforbruget og energibesparelsespotentialet i den eksisterende bygningsmasse.
Indberetningerne til BBR tilrettelægges så enkelt som muligt, således at virksomhederne begrænses til at skulle levere netop de forbrugsoplysninger, som de i forvejen kender og fakturerer efter.
Indberetningerne begrænses endvidere til at skulle ske en gang årligt, f.eks. i forbindelse med afslutningen af et regnskabsår.
Bestemmelsen i § 4, stk. 4, udmøntes ved en bekendtgørelse, der pålægger de relevante energiforsyningsselskaber at indberette deres slutbrugeres energiforbrug til BBR.
Det forventes, at el-oplysningerne tilgår BBR via Energinet.dk´s stamdataregister.
Forslaget indeholder ingen krav om indberetning af oplysninger om slutbrugers forbrug af biobrændsler eller anden vedvarende energi.
2.b Ændring af bødebestemmelser Efter de gældende regler er der hjemmel til at udstede et bødeforlæg på op til 5.000 kr., hvis kommunen opdager, at ejeren har tilsidesat sin oplysningspligt eller afgivet urigtige oplysninger.
Praksis har hidtil været, at provenuet fra bødestraffen er tilgået statskassen.
Antallet af udstedte bødeforlæg har hidtil ligget på et minimum.
Det foreslås, at provenuet fra det vedtagne bødeforlæg fordeles mellem kommunekassen og statskassen.
Hensigten er at styrke kommunalbestyrelsens praktiske muligheder for at opretholde et kontrolsystem, der kan sikre en højere datakvalitet i BBR.
I BBR-lovens adressebestemmelser findes i dag bestemmelser om skiltning med synligt og korrekt husnummer, men loven indeholder ingen sanktionsmuligheder i tilfælde af, at en husejer undlader en sådan skiltning.
Under de nuværende regler er det således kun indberetningspligten, der er underlagt bødestraf, mens undladelse af skiltning eller bevidst forkert skiltning ikke er sanktionsbelagt.
Henvendelser fra nøgleinteressenter, herunder Falck, 112 og en række kommuner viser samstemmende, at kommunalbestyrelsen bør have en klar hjemmel til at kunne sanktionere sådanne overtrædelser.
Problemet er særligt stort, når ejeren opsætter skilt med et andet husnummer end det af kommunalbestyrelsen fastsatte, eller når ejeren ikke selv bebor den pågældende ejendom, og lejeren derfor bringes i fare, som følge af en forsinkelse af en ambulanceudrykning til adressen.
 Bødebestemmelsen foreslås ændret således, at det fremover også vil være sanktionspålagt, hvis ejer forsætligt eller groft uagtsomt undlader at skilte med det husnummer, som er fastsat af kommunen.
Det foreslås endvidere, at energiforsyningsselskabernes eventuelle manglende eller mangelfulde rettidige indberetning af energiforbrugsoplysninger til BBR fremover kan straffes med bøde.
Hensigten er at sikre praktiske muligheder for at sikre en god energidatakvalitet.
2.c Opkrævning af gebyr for videregivelse af oplysninger om ejendomsdata I forbindelse med handel med fast ejendom skal der indhentes en række oplysninger fra kommuner og andre myndigheder om ejendommen for at sikre, at handlen sker på et tilstrækkeligt oplyst grundlag.
Oplysningerne indhentes i dag via det kommunale ejendomsoplysningsskema og ved direkte kontakt til andre myndigheder.
Myndighederne besvarer henvendelserne hver for sig, og indhentningen er kun delvis automatiseret, da flere af oplysningerne ikke er digitalt tilgængelige og derfor fremfindes manuelt.
Det betyder, at det er en tidskrævende og omkostningstung proces for alle parter (borgere, virksomheder og myndigheder) at tilvejebringe de ønskede ejendomsoplysninger, og borgere og virksomheder rekvirerer normalt bistand hertil fra ejendomsmæglere eller advokater.
I forbindelse med videregivelse af den del af ejendomsoplysningerne, der kommer fra kommunerne, har indenrigs- og socialministeren i dag bemyndigelse til at fastsætte regler om kommunalbestyrelsernes adgang til at opkræve gebyr for meddelelse af ejendomsoplysninger til private i § 30 A i lov om beskatning til kommunerne af faste ejendomme.
Hjemlen er udnyttet i bekendtgørelse nr. 234 af 15. april 1988, hvori kommunerne gives hjemmel til at opkræve et gebyr på op til 400 kr. i forbindelse med meddelelse af ejendomsoplysninger til private, hvilket i praksis sker via det kommunale ejendomsoplysningsskema.
 Det forhold, at der i dag ikke foreligger mulighed for at indhente de nødvendige oplysninger samlet ét sted vanskeliggør indhentningen, og gør det besværligt for borgere og virksomheder selv at indhente de nødvendige og korrekte data.
Det foreslås derfor, at økonomi- og erhvervsministeren bemyndiges til at etablere gebyrfinansierede tjenester til brug for videregivelse af disse oplysninger i forbindelse med handel med fast ejendom m.v.
Herigennem vil der kunne etableres en løsning, der giver fuld digital og samlet adgang til de offentlige oplysninger, som i følge gældende lovgivning og/eller standardaftaler m.v. er nødvendige for sælger og/eller køber i forbindelse med en ejendomshandel.
Gebyret vil i praksis komme til at træde i stedet for det gebyr, der har hjemmel i § 30 A i lov om beskatning til kommunerne af faste ejendomme.
Den mængde af oplysninger, der tænkes videregivet gennem de nye gebyrfinansierede tjenester, der vil blive etableret på baggrund af hjemlen i dette lovforslag, er imidlertid mere omfattende end de kommunale oplysninger.
Folketingets Finansudvalg har ved akt nr. 163 af 25. juni 2009 tiltrådt den gebyrordning, som forslagets bestemmelser vedrørende gebyrfinansieret formidling af ejendomsdata giver hjemmel til.
Gebyret vil kunne anvendes til dækning af omkostningerne til etablering, drift, vedligeholdelse, udvikling og administration af tjenesterne, herunder omkostningstunge digitaliseringer af oplysninger, der i dag alene foreligger i papirform.
2.d Sikring af korrekte oplysninger til brug for registreringen Ved lov nr. 1429 af 21. december 2005 om ændring af lov om bygnings- og boligregistrering, retsafgiftsloven og tinglysningsloven blev kommunalbestyrelsens pligt til at sikre den fornødne entydighed og kvalitet i BBR-registreringen indskærpet, jf.
BBR-lovens § 3. I lovens forarbejder præciseres, at kommunalbestyrelsen er ansvarlig for kontrol af BBR-data og har pligt til at reagere ved mistanke om uoverensstemmelse mellem oplysningerne i BBR og andre faktiske forhold.
På denne baggrund udfører hovedparten af landets kommuner i dag en automatisk kontrol med, at BBR-data og data i de øvrige offentlige ejendomsregistre stemmer overens.
Den foreslåede bestemmelse indebærer, at økonomi- og erhvervsministeren og kommunerne får ret til at sammenstille BBR-data med øvrige ejendomsdata med henblik på, at sikre korrekte data til brug for registreringen.
Den stærkt stigende brug af kortbaseret digital forvaltning gør det stadig vanskeligere for kommunen at kontrollere BBR-data uden at inddrage forskellige andre ikke-personfølsomme datakilder, der ses på samme kort.
Dette gælder eksempelvis matrikelnumre, vejforløb, afløbsforhold, tekniske kort m.v.
Myndighedernes adgang til energidata i BBR må ikke anvendes til kontrol med energiforbrug.
Formålet med forslaget er at øge vidensgrundlaget om energiforbruget og besparelsespotentialet i bygninger, ikke at kontrollere den enkelte slutbrugers forbrug.
2.eKonsekvenser som følge af ressortændringer Af hensyn til sikkerheden omkring visse bygninger, gives der i § 2, § 3 f og § 6 særlige muligheder for registrering af bygninger, der benyttes til politimæssige, beredskabsmæssige eller forsvarsmæssige formål.
Ved bekendtgørelse nr. 49 af 29. januar 2004 om ændringer i ministeriernes forretninger blev ressortansvaret for sager vedrørende beskyttelsesrum m.v. overført fra det daværende Indenrigs- og Sundhedsministeriet til Forsvarsministeriet.
Siden har der ikke været nogen praktisk grund til, at det nuværende Indenrigs- og Socialministerium ikke skal være omfattet af krav om BBR-registrering efter samme regler som øvrige offentlige og private bygningsejere.
 Som følge af de ressortmæssige ændringer slettes Indenrigs- og Socialministeriet fra de bestemmelser, der giver ret til visse sikkerhedsbetingede undtagelser i BBR-registreringen. Ændringen vil ikke påvirke registreringen af bygninger, der i dag benyttes af Indenrigs- og Socialministeriet.
3. Økonomiske og administrative konsekvenser for det offentlige Udmøntningen af lovforslagets bestemmelser vedrørende energidata vil indebære en statslig engangsudgift på 4,1 mio. kr. til udvikling af en central it-løsning.
Driftsomkostningerne forventes at være lave, idet løsningen vil være en udbygning af et eksisterende it-system.
Forslaget vil medføre en udvidet og lettere adgang til energiforbrugsoplysninger til fordel for en række myndigheder, som kan forbedre servicekvaliteten ved formidling af energioplysninger og iværksætte langt mere målrettede analyser og få et bedre grundlag for at prioritere energibesparelsesinitiativer.
Der vil i udviklingsfasen være tale om betydelige udviklings- og digitaliseringsomkostninger vedrørende projektet til digitaliseringen af adgangen til oplysninger i forbindelse med ejendomshandel.
Der investeres således indledningsvist i projektet, hvorefter gebyrindtægterne opnås efter idriftsættelsen af tjenesten.
Da tjenesten er fuldt gebyrfinansieret, afholdes der ikke bevillinger på finansloven til projektets udviklings- og implementeringsomkostninger, idet disse i stedet vil fremgå som regnskabsmæssige underskud på gebyrordningen, indtil projektet idriftsættes, og gebyrindtægterne fremkommer.
Som følge af udviklings- og implementeringsomkostningernes størrelse vurderes det ikke hensigtsmæssigt at tilstræbe budgetbalance over projektets første 4 år, jf.
Budgetvejledningens pkt. 2.3.1.2. I stedet vurderes det hensigtsmæssigt med en indledningsvis 8-års balanceperiode.
Dette medfører afvigelse fra pkt. 2.3.1.2. i Budgetvejledningen.
Derefter følger gebyret den sædvanlige balanceperiode, jf.
Budgetvejledningen.
Finansudvalget har ved aktstykke nr.163 af 25. juni 2009 tiltrådt finansieringsmodellen.
 Tjenesten vil betyde, at det bliver muligt for borgere og virksomheder selv at indhente ejendomsoplysninger via en digital selvbetjeningsløsning, hvorved de relevante myndigheders sagsbehandlingstid vil nedbringes markant fra de nuværende 2-3 uger til umiddelbar besvarelse.
Ressourceforbruget, der medgår ved indhentningen af ejendomsoplysningerne, vil derudover blive reduceret væsentligt gennem tjenesten.
I kommunerne vil den arbejdstid, der anvendes til udfyldelse af det kommunale ejendomsoplysningsskema falde bort.
4. Økonomiske og administrative konsekvenser for erhvervslivet Ved at samle oplysninger om det beregnede og faktiske energiforbrug i bygninger vil markedet for energirigtigt byggeri blive styrket.
Finansieringsvirksomheder, energitjenesteselskaber og håndværksfirmaer vil kunne målrette tilbud mod bestemte boligområder og bygningstyper med meget højt energiforbrug.
En centralisering af data forventes at lette energiforsyningsselskabernes sagsgange i forbindelse med energirådgivning m.v.
Dertil kommer en betydeligt lettere adgang til de efterspurgte energidata, der udgør væsentlige elementer ved udarbejdelse af grønne regnskaber, CO2-reduktionsmål, energiregnskaber m.v.
Energiselskaberne har i dag vanskeligt ved at imødekomme disse forespørgsler om udlevering af forbrugsdata.
Udmøntning af lovforslaget vil medføre erhvervsadministrative engangsomkostninger til omstilling af it-systemer hos private el-, naturgas-, olie- og fjernvarmeselskaber.
Samlet set estimeres forsyningsselskabernes omstillingsomkostninger at ligge inden for ca. 20.000 arbejdstimer.
De administrative byrder for energiforsyningsselskaberne kan bl.a. holdes på et minimum ved, at frekvensen for dataleverancer af energiforbrugsoplysninger begrænses til én gang årligt.
Leverancerne vil endvidere begrænse sig til primært at omfatte forsyningsstedets adresse, det målte forbrug indenfor periodeafgrænsningen, samt eventuelle supplerende oplysninger, der skønnes nødvendige for at identificere forbruget.
 De løbende omkostninger vil være minimale og vurderes at blive opvejet af et bortfald af de mange individuelle forespørgsler, energiforsyningsselskaberne i dag oplever.
 Som følge af forslaget vedrørende formidling af ejendomsdata opnår ejendomsmæglere, advokatkontorer og finansielle aktører på ejendomsområdet m.v. en vedvarende reduktion af omkostninger i forbindelse med rekvirering af offentlige ejendomsoplysninger.
Borgere, virksomheder, ejendomsmæglere og advokater vil tillige anvende mindre tid til indhentningen af ejendomsoplysningerne.
For ejendomsmæglere og advokater vurderes det, at tidsforbruget vil blive reduceret med mellem10 og 30 minutter pr. ejendomshandel.
 Lovforslaget forventes derfor samlet set at medføre betydelige økonomiske fordele for erhvervslivet.
Erhvervs- og Selskabsstyrelsens Center for Kvalitet i Erhvervs Regulering (CRK) har foretaget en vurdering af de administrative konsekvenser ved at indsamle energiforbrugsdata fra energiforsyningsselskaberne.
CRK vurderer, at energiforsyningsselskabernes løbende administrative omkostninger vil have et omfang svarende til knap 1000 timer på samfundsniveau pr. år, mens tidsforbruget til kvalitetssikring af data ikke er opgjort.
Erhvervs- og Byggestyrelsen vurderer, at det samlede tidsforbrug inkl. kvalitetssikring vil være et godt stykke under 10.000 timer på samfundsniveau pr. år.
5. Administrative konsekvenser for borgerne Lovforslaget har ingen administrative konsekvenser for borgerne.
Forslaget vil medføre positive konsekvenser for boligejere, som vil få lettere adgang til oplysninger i forbindelse med ejendomshandel.
De fleste bygningsejere vil desuden få adgang til et samlet overblik over bygningens energiforbrug.
6. Miljømæssige konsekvenser Landsdækkende registreringer af energiforbruget i bygninger og boliger vil give et mere sammenhængende grundlag for en lang række energibesparende tiltag, da registreringerne vil gøre det muligt præcist at udpege i hvilke bygninger og boliger, energiforbruget er unormalt højt.
Herved opnås nye muligheder for at foretage systematisk og langsigtet planlægning af energireducerende tiltag, for myndigheder såvel som private aktører på markedet, samtidig med, at effekten af disse tiltag bliver gjort målbare i et hidtil uset omfang.
Når der ses på den tilknyttede CO2-udledning, står lovforslagets omfattede forsyningsarter for ca. 95 pct. af udledningerne som skyldes energiforbrug i enfamiliehuse og etageboliger.
Ved at synliggøre forbruget i BBR åbnes der mulighed for, at parter, der anvender disse oplysninger, vil kunne arbejde for at nedbringe forbruget og dermed også CO2-udledningen.
7. Forholdet til EU-retten Lovforslaget indeholder ingen EU-retlige aspekter.
8. Hørte myndigheder og organisationer Følgende myndigheder, organisationer m.fl. har været hørt over udkastet til lovforslaget: Advokatsamfundet, BAT-Kartellet, Beskæftigelsesministeriet, Boligselskabernes Landsforening, Cenergi, CPR-kontoret, Danmarks Statistik, Dansk Byggeri, Dansk Ejendomsmæglerforening, Dansk Energi, Dansk Fjernvarme, Dansk Industri/Byggematerialebranchen, Dansk Postordre Handel, Dansk Total Distribution, Dansk Transport og Logistik, Danske Arkitektvirksomheder, Danske Regioner, Datatilsynet, Den Danske Landinspektørforening, Det Storkøbenhavnske Vejnavnesamarbejde, Det økologiske Råd, DFF-edb, Domstolsstyrelsen, DONG Energy, DTU, Ejendomsforeningen Danmark, Ejerlejlighedernes Landsforening, Energi- og olieforum, Energinet.dk, Energistyrelsen, Erhvervs- og Selskabsstyrelsen, Falcks Redningskorps, Finansministeriet, Finanstilsynet, Forbrugerrådet, Forbrugerstyrelsen, Foreningen af danske Kraftvarmeværker, Foreningen af kommunale beredskabschefer, Forsvarets Bygnings- & Etablissementstjeneste, Forsvarsministeriet, FRI, Geoforum Danmark, HNG, HTS - Handel, Transport og Serviceerhvervene, Håndværksrådet, Indenrigs- og socialministeriet, IT- og Telestyrelsen, Justitsministeriet, Jydske Grundejerforeninger, Kirkeministeriet, KL, Klima- og Energiministeriet, KMD, Kolonihaveforbundet, Kommunalteknisk Chefforening, Konkurrencestyrelsen, Kort- og Matrikelstyrelsen, Kulturministeriet, Københavns Energi, Let Byrder, Miljøministeriet, Ministeriet for Flygtninge, Indvandrere og Integration, Ministeriet for Fødevarer, Landbrug og Fiskeri, Ministeriet for sundhed og Forebyggelse, Ministeriet for Videnskab, Teknologi og Udvikling, Naturgas Midt-Nord, Naturgas Fyn, NCC, Patent- og Varemærkestyrelsen, PET, Politiforbundet i Danmark, Post Danmark A/S, Post Danmark Brevproduktion & Transport, Praktiserende Landinspektørers Forening (PLF), Folia, Realdania, Rigsarkivet, Rigspolitiet, Rigsrevisionen, Rockwool International A/S, Sikkerhedsstyrelsen, SKAT, Skatteministeriet, Skov- og Naturstyrelsen, Slots- og Ejendomsstyrelsen, Statens Byggeforskningsinstitut, Statens Lufthavnsvæsen, Statsministeriet, Søfartsstyrelsen, TAC Energy Solutions, Tekniq, Installatørernes organisation, Telekommunikationsindustrien i Danmark, Told- og Skattestyrelsen, Transportministeriet, Udenrigsministeriet, Undervisningsministeriet, Vejdirektoratet, Velux, 112-sekretariatet og 3XN.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Den foreslåede ændring af bestemmelsen i § 2 ændrer listen over hvilke typer oplysninger, der registreres i BBR.
Registret indeholder forsyningsoplysninger for enhver ejendom, bygning og bolig.
Allerede ved registrets oprettelse i 1977 var det hensigten, at registret på længere sigt ligeledes skulle indeholde oplysninger om forbruget. Ændringen ligger således i naturlig forlængelse af den foreslåede indsamling af forbrugsoplysninger.
Til nr. 2 Af hensyn til sikkerheden omkring visse bygninger, gives der i § 2, § 3 f og § 6 særlige muligheder for registrering af bygninger, der benyttes til politimæssige, beredskabsmæssige eller forsvarsmæssige formål.
Beredskabsområdet er ved bekendtgørelse nr. 49 af 29. januar 2004 overført fra Indenrigs- og Sundhedsministeriet til Forsvarsministeriet.
Det betyder, at Indenrigs- og Socialministeriets (tidligere Indenrigs- og Sundhedsministeriets) bygninger ikke længere bør opretholde den særlige mulighed for at frasige sig bygningsregistrering, fastsættelse af adresser eller videregivelse af registrets data.
Indenrigs- og Sundhedsministeriet foreslås derfor slettet fra § 2, stk. 4, § 3 f, stk. 3, og § 6, stk. 2.
 Der er således alene tale om en konsekvensrettelse som følge af den ressortmæssige ændring.
Til nr. 3 Den foreslåede ændring af bestemmelsen i § 3 skal forbedre mulighederne for validering af BBR-data ved at samkøre oplysninger fra andre datakilder med BBR.
Oplysningerne i BBR indgår i løsningen af en lang række statslige og kommunale opgaver, herunder i beregninger af ejendomsværdiskatten, den mellemkommunale udligning, fastsættelsen af statens tilskud til kommunerne, udbetaling af boligstøtte og meget mere.
I privat regi benyttes oplysningerne til en lang række formål indenfor eksempelvis ejendomshandel, energimærkning, huslejeberegning og fordeling af varmeudgifter.
Det er derfor væsentligt, at der sker tilstrækkelige og målrettede tiltag for at sikre datakvaliteten i registret.
Ved lov nr. 1429 af 21. december 2005 blev der som kontrolmiddel tilføjet en hjemmel i BBR-loven for kommuner til efter forudgående underretning, uden retskendelse og mod forevisning af behørig legitimation at få adgang til enhver ejendom med henblik på udvendig besigtigelse og opmåling for at tilvejebringe oplysninger til brug for registreringen i bygnings- og boligregistret.
Det forudsattes i bemærkningerne, at der skulle foregå en række andre former for validering af data end den fysiske besigtigelse for at sikre datakvaliteten i BBR.
I forlængelse heraf forslås det nu, at § 3, stk. 5, ændres så det bliver muligt at foretage sådanne valideringer af de registrerede oplysninger i BBR ved, at økonomi- og erhvervsministeren og kommunerne samkører oplysninger fra andre datakilder med BBR for at tilvejebringe de nødvendige oplysninger til brug for registreringen.
Ved samkørsler af datakilder er det en forudsætning, at persondataloven iagttages.
Forslaget til § 3, stk. 6, fastslår, at energiforbrugsoplysninger i BBR ikke må anvendes af myndighederne til kontrol med energiforbrug.
Energiforbrugsoplysningerne i BBR må dog gerne anvendes som grundlag for kvalitetssikring af oplysningerne i BBR, jf. forslaget til § 3, stk. 5.
Til nr. 4 Den gældende lovs § 3 f har i nogle tilfælde givet anledning til fortolkningsproblemer om, hvorvidt økonomi- og erhvervsministeriet har hjemmel til at fastsætte nærmere regler, også omfatter regler om skiltning med adressen, jf. § 3 c.
Det foreslås derfor tydeliggjort, at økonomi- og erhvervsministeren har hjemmel til at fastsætte nærmere regler om skiltning af de fastsatte adresser.
De nærmere regler om adresser er i dag fastsat i bekendtgørelse nr. 1398 af 12. december 2006 om vejnavne og adresser med senere ændringer.
Hjemlen skal bl.a. sikre, at der er mulighed for at udforme reglerne for ejers skiltning på en sådan måde, at redningsberedskabet hurtigt og nemt kan orientere sig i en akut situation.
Der er en klar forskel på omfanget af regelsættet, hvorefter økonomi- og erhvervsministeren har kompetence, jf. § 3 f, og regelsættet, hvorefter kommunalbestyrelsen har kompetence, jf. § 3 c. Økonomi- og erhvervsministerens regler vil have en meget overordnet karakter, der f.eks. kan omhandle opstilling af oversigts- eller henvisningsskilte, som angiver vejen til de enkelte husnumre ved indgangen til et forgrenet vejnet.
Kommunalbestyrelsens regler om husnummerskiltets udformning, anbringelse og belysning er langt mere specifikke og angiver typisk et særligt design af skilte, der anbringes på huse i historiske bykerner.
Til nr. 5 Formålet med den foreslåede bestemmelse § 4, stk. 4 er at synliggøre energiforbruget i bygninger ved at samle energidata om bygningens energiforsyning, om bygningers beregnede energiforbrug og energiforsyningsselskabernes opgørelser af forbrug i BBR.
Det er således ikke hensigten at offentliggøre hvilken leverandør, der forsyner den pågældende bygning.
Oplysninger om energiforsyning er allerede registreret i BBR, der indeholder oplysninger om hver bygnings varmeinstallationer og oplysning om hvilke energikilder, der primært benyttes ved bygningens opvarmning.
Disse oplysninger har dog kun begrænset værdi, hvis ikke de knyttes til oplysninger om den mængde energi, der forbruges.
Den oplysning som energiforsyningsselskaberne ifølge forslaget skal indberette til BBR, er den energimængde, som kunden faktureres for at have modtaget.
Det er således en oplysning, som energiselskabet allerede opbevarer, og som kunden vil kunne genkende fra sin energiregning.
Det har vist sig, at brugerens adfærd ofte betyder, at der er stor forskel på en bygnings beregnede og faktiske forbrug.
Ved at samle oplysninger om både det beregnede og det faktiske energiforbrug og energiforbrugets art, vil myndigheder og private parter, herunder energiforsyningsselskaberne selv, få et bedre overblik over energiforbrug og besparelsespotentiale i bygningsmassen.
Hvis der er tale om personrelateret energiforbrug vil private parter normalt kun kunne få adgang til anonymiserede data, f.eks. i form af et gennemsnitsforbrug for en flerhed af bygninger.
Oplysningerne vil gøre det muligt at lave en målrettet indsats mod de bygninger, som har det største besparelsespotentiale.
Eksempelvis vil energimærkningsordningen kunne målrettes, så energikonsulenterne foretager en mere dybdegående undersøgelse af de bygninger, hvor behovet er størst.
Energioplysningerne kan samtidig gøres tilgængelige for private parter med henblik på at styrke markedet for energirigtigt byggeri.
Finansieringsvirksomheder, energitjenesteselskaber og håndværkerfirmaer vil kunne målrette tilbud mod bestemte boligområder og bygningstyper med et meget højt energiforbrug.
Informationerne findes i vid udstrækning allerede.
Der er blot brug for at samle dem i BBR, hvor relevante myndigheder, forsyningsselskaber og private parter let kan få adgang til dem.
En centralisering af data vil give energiselskaberne færre omkostninger i forbindelse med at besvare henvendelser om energidata.
De efterspurgte energidata udgør væsentlige elementer ved udarbejdelse af grønne regnskaber, CO2-reduktionsmål, energiregnskaber m.v. i såvel den offentlige som private sektor.
Energiforsyningsselskaberne har i dag vanskeligt ved at imødekomme disse forespørgsler om udlevering af forbrugsdata.
 De indsamlede energiforbrugsdata vil ikke være omfattet af kommunalbestyrelsens generelle pligt til at sikre BBR-datas entydighed og kvalitet jf. § 3 stk. 1. En eventuel opfølgning overfor energiforsyningsselskaberne vil komme fra Økonomi- og Erhvervsministeriet.
§ 22 i lov om elforsyning, jf. lovbekendtgørelse nr. 1115 af 8. november 2006 med senere ændringer og § 14 i lov om naturgasforsyning, jf. lovbekendtgørelse nr. 1116 af 8. november 2006 med senere ændringer regulerer generelt distributionsselskabernes videregivelse af oplysninger til myndigheder og offentligheden.
Den foreslåede ændring i § 4, stk. 4, indebærer en fravigelse af de generelle bestemmelser i disse love, idet selskaberne pålægges at levere oplysninger om slutbrugernes energiforbrug til BBR.
 Forslaget er et led i udmøntningen af regeringens strategi for reduktion af energiforbruget i bygninger, som blev offentliggjort den 18. april 2009.
Til nr. 6 Den foreslåede ændring af § 5 har alene til hensigt at regulere videregivelsen af energiforbrugsoplysninger, der kan henføres til enkeltpersoners energiforbrug, dvs. energiforbrug, der knytter sig til en specifik bolig eller en bygning, der ejes af en enmandsvirksomhed eller et interessentskab.
Disse personhenførbare energiforbrugsoplysninger vil alene kunne videregives gennem det eksisterende videregivelsessystem i BBR-loven, til ejendommens ejer, myndigheder og Den offentlige Informationsservers datadistributører.
Der vil ved videregivelsen af disse oplysninger ikke skulle ske en særskilt vurdering i forhold til persondataloven, og bestemmelsen indebærer således på dette punkt en udvidelse af adgangen til at udlevere data, i forhold til hvad der følger af persondataloven.
Det vurderes, at udvidelsen ligger indenfor rammerne af databeskyttelsesdirektivet.
 Ejendommens ejer kan eksempelvis have behov for adgang til oplysninger om ejendommens energiforbrug i forbindelse med salg, udarbejdelse af grønt regnskab eller energimærkning af ejendommen.
Myndighederne vil kunne anvende de indsamlede energiforbrugsoplysninger i forbindelse med løsningen af myndighedsopgaver under overholdelse af de almindelige saglighedskrav i forvaltningen.
Oplysningerne vil f.eks. kunne anvendes med henblik på målinger i forbindelse med øvrige initiativer på energiområdet eller statistisk behandling bl.a. hos Danmarks Statistik.
Den Offentlige Informationsservers datadistributører vil alene kunne videregive de personhenførbare energiforbrugsoplysninger til de to ovennævnte grupper, dvs. ejendommens ejer og myndigheder.
Det vil f.eks. kunne ske gennem opbygningen af netbaserede tjenester eller specialtilpassede dataudtræk.
Datadistributørerne vil derudover altid have mulighed for at videregive oplysninger om energiforbrug til alle interesserede via de almindelige vilkår for videregivelse, der fastsættes i medfør af § 7, stk. 5, såfremt videregivelsen sker i en anonymiseret form, således, at det ikke er muligt at identificere energiforbruget for en specifik energiforbruger.
Dette vil f.eks. kunne ske gennem videregivelsen af gennemsnitsdata for en vej eller en anden geografisk klynge af ejendomme, der er tilstrækkelig stor til, at den enkelte energiforbrugers oplysninger ikke kan identificeres.
Endvidere vil der være mulighed for at videregive statistiske analyser på baggrund af andre parametre som f.eks. sommerhuse fra 1970'erne eller f.eks. parcelhuse, der forsynes med naturgas.
Til nr. 7 Det foreslås med ændringen af § 7, at økonomi- og erhvervsministeren bemyndiges til at etablere gebyrfinansierede tjenester til brug for videregivelse af oplysninger i forbindelse med handel med fast ejendom m.v. Økonomi- og erhvervsministeren har i dag hjemmel til at videregive oplysninger vedrørende fast ejendom og andre stedbestemte oplysninger, jf.
BBR-lovens § 7, stk. 5, samt at kræve et beløb hos modtageren af oplysningerne til dækning af afgifter, der er pålagt modtagelse af oplysninger efter anden lovgivning.
Der er derudover ikke hjemmel til at opkræve gebyrer.
Den indsatte hjemmel tænkes anvendt til at opkræve et nyt ikke-fiskalt gebyr i forbindelse med brug af en ny digital selvbetjeningstjeneste.
Den nye tjeneste vil samle ejendomsoplysninger til brug for handel med fast ejendom m.v., så brugere via Internettet kan hente alle de nødvendige ejendomsoplysninger et sted i en og samme arbejdsgang.
Det nye gebyr vil skulle dække omkostningerne til etablering, drift, vedligeholdelse, udvikling og administration af tjenesten, herunder de væsentlige omkostninger, der vil være forbundet med digitaliseringen af de oplysninger, der i dag alene foreligger i papirform.
 Den nye digitale tjeneste vil ikke berøre den almindelige adgang til BBR-data.
Til nr. 8 I forhold til den gældende § 8 foreslås der indført en sanktionsmulighed overfor ejere, der undlader at skilte med korrekt husnummer, jf. den gældende § 3 c, stk. 1, og en sanktionsmulighed overfor energiforsyningsselskaber, der undlader at meddele oplysninger efter den foreslåede § 4, stk. 4.
Det følger af BBR-lovens § 3 c, stk. 1, at enhver bygningsejer har pligt til at skilte med det eller de husnumre, der er fastsat af kommunalbestyrelsen.
Skiltet skal anbringes på en sådan måde, at det er synligt fra det adgangsgivende vejareal.
Modsat de øvrige pligter, som bygningsejere er pålagt efter BBR-loven, er overtrædelse af § 3c ikke sanktioneret ved bødestraf efter BBR-lovens §§ 8 - 9. Således er en bygningsejer i dag under bødestraf pålagt at fortælle kommunen, hvilket husnummer han eller hun skilter med og faktisk anvender, mens det ikke er sanktioneret med bødestraf at undlade at opsætte et sådant skilt Når kommunerne håndhæver bestemmelsen støder de af og til på det problem, at en bygningsejer helt bevidst skilter med en forkert adresse, eksempelvis som resultat af en strid med kommunen.
Forkert eller mangelfuld husnummerskiltning er både til gene for de beboere eller erhvervsdrivende som bor på adressen, og for de virksomheder, som leverer serviceydelser, f.eks. post og varer.
I en ulykkessituation kan konsekvenserne være alvorlige, hvis politi og redningsmandskab ikke kan orientere sig.
Forslaget om at indføre sanktionsmuligheder overfor ejere, der undlader korrekt husnummerskiltning forventes at styrke indsatsen for korrekt og retvisende husnummerskiltning.
Det vurderes, at kravet om indberetning af rettidige oplysninger om slutbrugerens energiforbrug efter § 4, stk 4, bør være fulgt op af en sanktionsmulighed.
De nærmere bestemmelser om hvilke energiforsyningsselskaber, der vil være omfattet af kravet om indberetning efter § 4, stk. 4, samt tidsfrister for rettidig levering m.v. vil blive fastsat ved bekendtgørelse i medfør af den foreslåede § 4, stk. 4.
Til nr. 9 Efter den gældende lovs § 9 kan enhver overtrædelse af § 4 løses af kommunalbestyrelsen ved et bødeforlæg på op til 5000 kr.
I den gældende lov er det imidlertid kun overtrædelse af § 4, stk. 1, der indeholder egentlige pligter, og som det følgelig giver mening at sanktionere.
Heller ikke i den foreslåede bestemmelse § 4, stk. 4, giver mening at sanktionere ved et bødeforlæg efter § 9, fordi det ikke er kommunalbestyrelsens opgave at påse, at energiforsyningsselskaberne rettidigt meddeler oplysninger om slutbrugers energiforbrug til BBR.
Der er derfor behov for at præcisere, at det alene er § 4, stk.1, der kan sanktioneres af kommunalbestyrelsen ved et bødeforlæg.
Ejers undladelse af skiltning med husnummer, jf. § 3 c, stk. 1, har samme karakter som ejers manglende afgivelse af oplysninger til registret.
Det foreslås derfor, at en overtrædelse af § 3 c, stk. 1, tilsvarende kan søges løst af kommunalbestyrelsen ved et bødeforlæg.
 I forbindelse med at § 9, stk. 1, affattes på ny er sprogbruget moderniseret således, at det bl.a. fremstår kønsneutralt.
Til nr. 10 Med bestemmelsen i § 9 foreslås det at ændre den nuværende situation hvor, enhver vedtagen bøde tilfalder statskassen.
På baggrund af erfaringer fra økonomi- og erhvervsministerens tilsyn med kommunerne, jf. § 3, stk. 3, vurderes det, at det forhold, at bødeprovenuet tilfalder statskassen fratager kommunerne et praktisk incitament til at opretholde et effektivt kontrolsystem, der kan sikre, at de korrekte oplysninger registreres.
Dette beror antageligt ikke så meget på beløbets størrelse, som det principielle i at arbejdet med håndhævelsen synliggøres i den kommunale forvaltning.
Bødeforlæggene bruges i dag kun i begrænset omfang og kan aldrig overstige 5.000 kr.
Den efterfølgende udmøntning vil ske i form af en bekendtgørelse, der fastsætter fordelingen af provenuet fra erkendte administrative bøder mellem staten og kommunen.
Herudover vil der blive udstukket vejledende retningslinjer for, hvilke tilfælde af undladelser, der bør opfattes som grove og dermed tangere bødeloftet, samt hvilke tilfælde, der bør finde et lavere leje.
Dette for at sikre gennemsigtighed i udmålingen af de administrative bøder.
I medfør af tilsynsforpligtelsen i § 3, stk. 3, vil økonomi- og erhvervsministeren løbende holde øje med kommunernes administration af ordningen.
Fastlæggelse af bødestørrelsen vil dog i sidste ende være op til domstolene.
Til § 2 Det foreslås, at loven træder i kraft den 1. januar 2010.
Til § 3 Den foreslåedebestemmelse om lovens territoriale gyldighed angiver, at loven ikke gælder for Færøerne og Grønland men kan sættes i kraft for Grønland ved kongelige anordning med de tilpasninger, som de særlige grønlandske forhold tilsiger.
 Afgrænsningen af de foreslåede ændringers territoriale gyldighed svarer til hovedlovens territoriale gyldighed.
