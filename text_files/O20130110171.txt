Opfølgning til 2013-11. Rådighedskrav ved overgang til efterløn Den 29. april 2014 modtog jeg fra Ankestyrelsens Beskæftigelsesudvalg en kopi af udvalgets afgørelse af samme dato i den genoptagede sag.
Udvalget ændrede efter en ny vurdering af sagen sin afgørelse af 2. marts 2012, med det resultat at A måtte anses for at have stået til rådighed for arbejdsmarkedet på sin 60-årsdag den () 2010.
Ankestyrelsens Beskæftigelsesudvalg begrundede det ændrede resultat med, at det ikke med tilstrækkelig sikkerhed kunne afvises, at der ville være arbejdsområder med mere strukturerede og rutineprægede opgaver, som A ville kunne varetage, uanset at han var tilkendt halv invalidepension fra sin pensionskasse på grund af erhvervsmæssigt nedsat mentalt funktionsniveau.
Endvidere vurderede udvalget, at der ikke på baggrund af de foreliggende lægelige oplysninger i sagen, herunder den neuropsykologiske speciallægeerklæring fra 2009, var grundlag for at fastslå, at As evne til at varetage arbejde på fuld tid generelt var nedsat.
 I brev af 28. maj 2014 meddelte jeg herefter Ankestyrelsens Beskæftigelsesudvalg, at jeg ikke foretog mig mere i sagen.
