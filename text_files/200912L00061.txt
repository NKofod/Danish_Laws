Fremsat den 11. november 2009 af kulturministeren (Carina Christensen) Forslag til Lov om ændring af museumsloven og lov om Kulturministeriets kulturaftaler med kommuner m.v. og om regionernes opgaver på kulturområdet (Tilskud til statsanerkendte museer og konserveringscentre m.v.) § 1 I museumsloven, jf. lovbekendtgørelse nr. 1505 af 14. december 2006, foretages følgende ændringer:
 1. § 15 a, stk. 1 og 2 affattes således:
»§ 15 a.
Kulturministeren kan yde et særligt driftstilskud til statsanerkendte museer, der indtil den 31. december 2006 modtog amtslige driftstilskud.
Stk. 2. Kulturministeren kan fastsætte nærmere regler om beregningen af statstilskud til statsanerkendte museer, der indtil den 31. december 2006 var omfattet af primærkommunale samdriftsaftaler, jf. regler fastsat i medfør af § 15, stk. 6.« 2. I § 15 a, stk. 3, ændres »stk. 1 og 2« til: »stk. 1, 2 og 4«.
 3. I § 15 a indsættes som  stk. 4:
»Stk. 4. Driftstilskuddet, der ydes efter stk. 1, indgår som ikkestatsligt tilskud i beregningsgrundlaget for tilskud til statsanerkendte museer efter § 15, stk. 1.« 4. § 16 a, stk. 1, affattes således:
»§ 16 a.
Kulturministeren kan yde driftstilskud til de konserveringscentre m.v., der indtil den 31. december 2006 var amtskommunalt finansierede.« § 2 I lov om Kulturministeriets kulturaftaler med kommuner m.v. og om regionernes opgaver på kulturområdet, jf. lovbekendtgørelse nr. 728 af 7. juni 2007, foretages følgende ændring:
 1. I § 4 indsættes som  stk. 5:
»Stk. 5. Tidligere faste amtslige tilskud uden for lov til kulturformål, som efter den 1. januar 2011 er overgået varigt til staten, kan indgå i den kulturelle rammebevilling.« § 3 Loven træder i kraft den 1. januar 2011.
Bemærkninger til lovforslaget Almindelige bemærkninger 1. Indledning Lovforslaget udmønter aftalen mellem regeringen og Kommunernes Landsforening om ophøret af overgangsordningerne efter kommunalreformen for tidligere amtskommunale tilskud til statsanerkendte museer og konserveringscentre samt en række tidligere faste amtslige tilskud til kulturformål uden for lov (kommunalfuldmagtstilskud).
Amterne blev ved kommunalreformen nedlagt.
I forbindelse hermed blev det besluttet, at en række hidtidige amtslige tilskud til statsanerkendte museer og konserveringscentre samt en række andre faste tilskud til kulturformål uden for lov skulle videreføres af staten i en overgangsperiode.
Overgangsordningerne blev indført for at sikre tid til at finde en varig finansieringsløsning for de statsanerkendte museer og konserveringscentre m.v., som før kommunalreformen modtog tilskud fra amterne.
Overgangsperioden er bestemt til at have en varighed på fire år og løber fra den 1. januar 2007 til den 31. december 2010.
 Med lovforslaget skabes der efter bredt ønske fra berørte kulturinstitutioner og kommuner hjemmel til, at staten permanent overtager og udmønter de tilskudsmidler til statsanerkendte museer og konserveringscentre m.v., der efter kommunalreformen i overgangsperioden er overført til staten fra amterne.
 Hovedpunkterne i lovforslaget er:
 at statens hjemmel til i en overgangsperiode at yde et særligt driftstilskud til de statsanerkendte museer, der tidligere har modtaget amtskommunale driftstilskud, gøres permanent,  at dette driftstilskud til de statsanerkendte museer ligestilles med museernes ikkestatslige tilskud, så tilskuddet kommer til at indgå i beregningsgrundlaget for det almindelige driftstilskud (§ 15-tilskud) til statsanerkendte museer,  at statens hjemmel til i en overgangsperiode at fastsætte nærmere regler for beregningen af statstilskud til statsanerkendte museer, der før kommunalreformen har været omfattet af primærkommunale samdriftsaftaler, gøres permanent,  at statens hjemmel til i en overgangsperiode at yde driftstilskud til konserveringscentre m.v., der tidligere har været amtskommunalt finansierede, gøres permanent, samt  at der etableres lovhjemmel til, at tidligere amtslige faste tilskud til kulturformål uden for lov, som nu varigt er overtaget af staten, kan forvaltes via kulturaftalerne.
2. Lovforslagets indhold 2.1 Museumsloven Reglerne om tilskud til statsanerkendte museer og konserveringscentre m.v. findes i museumsloven, jf. lovbekendtgørelse nr. 1505 af 14. december 2006. De bestemmelser, som foreslås ændret med lovforslaget, er indført i museumsloven ved udmøntningen af kommunalreformen på museumsområdet ved lov nr. 562 af 24. juni 2005 om ændring af museumsloven, bygningsfredningsloven og lov om folkekirkens kirkebygninger og kirkegårde og om ophævelse af lov om regionale faglige kulturmiljøråd.
Lovændringen trådte i kraft den 1. januar 2007.
 Kulturministeren kan efter museumslovens § 15 a, stk. 3, i forbindelse med indgåelse af kulturaftaler med kommuner m.v. fravige bestemmelserne i henholdsvis § 15 a, stk. 1, om et særligt driftstilskud til statsanerkendte museer, der tidligere modtog amtskommunale driftstilskud, og § 15 a, stk. 2, om fastsættelse af regler for beregningen af statstilskud til statsanerkendte museer, der hidtil har været omfattet af primærkommunale samdriftsaftaler.
2.1.1 Tidligere amtskommunale tilskud til statsanerkendte museer (den almindelige tilskudsordning) 2.1.1.1 Gældende ret Før kommunalreformen ydede en række amter direkte tilskud til driften af statsanerkendte museer.
Ved kommunalreformen indsattes i museumsloven en bestemmelse, § 15 a, stk. 1, om at kulturministeren i en overgangsperiode kan yde et særligt driftstilskud til statsanerkendte museer, der modtog amtskommunale driftstilskud.
Hensigten med bestemmelsen var at sikre tid til at finde en varig finansieringsløsning for de museer, der før kommunalreformen (dvs. den 31. december 2006) modtog amtskommunale driftstilskud.
 Af forarbejderne, som knytter sig til bestemmelsen (L 52, folketingsåret 2004-05, 2. samling), fremgår det, at overgangsperioden skal have en varighed af fire år og løbe fra den 1. januar 2007 til den 31. december 2010. Nærmere regler om statstilskud i overgangsperioden er fastsat i bekendtgørelse nr. 1512 af 14. december 2006 om museer m.v.
2.1.1.2 Lovforslagets indhold Det foreslås, at staten efter udløbet af den 4-årige overgangsperiode efter kommunalreformen (fra den 1. januar 2007 til den 31. december 2010) permanent overtager opgaven med at yde tilskud til de statsanerkendte museer, der i overgangsperioden modtager tilskud fra staten efter amternes nedlæggelse.
Dermed sikres finansieringen af de pågældende museer fremover.
2.1.2 Beregningsgrundlaget 2.1.2.1 Gældende ret Museumslovens § 15, stk. 1, bestemmer, at tilskud efter den almindelige tilskudsordning fastsættes på grundlag af museernes ikkestatslige tilskud og den på finansloven afsatte bevilling til formålet.
Det særlige driftstilskud i henhold til museumslovens § 15 a, stk. 1, er i overgangsperioden ligestillet med de tidligere amtskommunale tilskud til museerne.
Det betyder, at driftstilskuddene indgår i museernes ikkestatslige tilskud ved beregningen af det statslige tilskud efter den almindelige tilskudsordning i museumslovens § 15, stk. 1. Af lovbemærkningerne, som knytter sig til museumslovens § 15 a, stk. 1 (L 52, folketingsåret 2004-05, 2. samling), fremgår det, at staten i overgangsperioden overtager det hidtidige driftstilskud og videregiver dette til de pågældende museer.
2.1.2.2 Lovforslagets indhold Det foreslås, at det særlige driftstilskud til de statsanerkendte museer fremover skal ligestilles med museernes ikkestatslige tilskud.
Dermed sikres det, at de enkelte museers tilskud kommer til at indgå i beregningsgrundlaget for det almindelige driftstilskud efter museumslovens § 15, stk. 1 (§ 15-tilskuddet). Formålet med den nye bestemmelse er at sikre, at bortfaldet af amternes tilskud i denne sammenhæng ikke skal medføre et mindre beregningsgrundlag for statstilskud efter museumslovens § 15, stk. 1.
Endelig foreslås det, at kulturministeren i forbindelse med indgåelse af kulturaftaler med kommuner m.v. også får mulighed for at fravige bestemmelsen om, at det særlige driftstilskud til de statsanerkendte museer fremover skal ligestilles med andre af museernes ikkestatslige tilskud.
Denne undtagelsesbestemmelse supplerer en række øvrige undtagelsesbestemmelser og sikrer, at tilskud, der henlægges til kulturaftaler med henblik på forvaltningsmæssig enkelthed, kan løftes delvist ud af det almindelige regelsæt.
2.1.3 Særligt driftstilskud til museer, der indtil kommunalreformen er blevet drevet af flere primærkommuner i fællesskab (samdriftsaftaler) 2.1.3.1 Gældende ret Kulturministeren kan efter museumslovens § 15 a, stk. 2, i en overgangsperiode fastsætte nærmere regler for beregningen af statstilskud til statsanerkendte museer, der hidtil (dvs. før kommunalreformens ikrafttræden) har været omfattet af primærkommunale samdriftsaftaler.
Af lovbemærkningerne, som knytter sig til bestemmelsen, fremgår det, at overgangsperioden skal have en varighed af fire år og løbe fra den 1. januar 2007 til den 31. december 2010. Nærmere regler herom er fastsat i bekendtgørelse nr. 1512 af 14. december 2006 om museer m.v.
Det fremgår af museumslovens § 15, stk. 4, at såfremt et statsanerkendt museum drives af flere primærkommuner i fællesskab, kan maksimum for størrelsen af det ikkestatslige tilskud til det enkelte museum forhøjes, så statstilskuddet udgør et beløb, der svarer til summen af de statstilskud, som det enkelte tilskud fra en tilsluttet kommune kan udløse.
En sådan aftale mellem primærkommuner om driften af et statsanerkendt museum betegnes som en samdriftsaftale.
Bestemmelsen i museumslovens § 15 a, stk. 2, er indført, idet den ændrede kommunestruktur som følge af kommunalreformen medførte, at en række samdriftsaftaler bortfaldt, da en række samdriftskommuner blev lagt sammen.
Konsekvensen heraf ville uden bestemmelsen være blevet, at en række museer ville miste samdriftstilskuddet, da de enkelte museer ikke længere vil modtage tilskud fra flere kommuner.
Bestemmelsen tager således sigte på at yde tilskud til de statsanerkendte museer, hvis grundlag for en samdriftsaftale bortfaldt ved kommunalreformens ikrafttræden den 1. januar 2007.
 Museumslovens § 15 a, stk. 2, om bemyndigelse til kulturministeren til i en overgangsperiode at fastsætte nærmere regler om at yde driftstilskud til statsanerkendte museer, der før kommunalreformens ikrafttræden var omfattet af primærkommunale samdriftsaftaler, blev indsat med henblik på at sikre tid til at finde en varig finansieringsløsning for museerne.
Bemyndigelsen i museumslovens § 15 a, stk. 2, er udmøntet ved bekendtgørelse nr. 1512 af 14. december 2006 om museer m.v.
Det følger af bekendtgørelsens § 12, stk. 3, at ved sammenlægning af kommuner, der indtil den 31. december 2006 har drevet et museum i fællesskab, jf. museumslovens § 15, stk. 4, 2. pkt., og som den 1. januar 2007 udgør én kommune, kan det hidtidige forhøjede maksimum for beregningsgrundlaget for ydelse af statstilskud til museet opretholdes.
2.1.3.2 Lovforslagets indhold Det foreslås, at kulturministerens bemyndigelse til i en overgangsperiode at fastsætte nærmere regler om beregningen af statstilskud til statsanerkendte museer, der indtil kommunalformens ikrafttræden (den 31. december 2006) var omfattet af primærkommunale samdriftsaftaler, gøres permanent.
Dermed sikres museernes fortsatte drift efter overgangsperiodens udløb.
2.1.4 Tilskud til konserveringscentre (tidligere amtskommunale eller selvejende institutioner) 2.1.4.1 Gældende ret Kulturministeren kan efter museumslovens § 16 a, stk. 1, i en overgangsperiode yde driftstilskud til de konserveringscentre m.v., der tidligere (dvs. før kommunalreformens ikrafttræden) var amtskommunalt finansierede.
Af lovbemærkningerne, som knytter sig til bestemmelsen, fremgår det, at overgangsperioden har en varighed af fire år og løber fra den 1. januar 2007 til den 31. december 2010. Nærmere regler om statstilskud i overgangsperioden er fastsat i bekendtgørelse nr. 1512 af 14. december 2006 om museer m.v.
En række amter ydede før kommunalreformen direkte driftstilskud til konserveringscentre m.v., der enten var egentlige amtskommunale institutioner eller selvejende institutioner.
De tidligere amters driftstilskud til konserveringscentrene blev ydet uden at være omfattet af en egentlig lovregulering.
 Ved kommunalreformens ikrafttræden blev amterne nedlagt og museumslovens § 16 a, stk. 1, blev derfor indsat med henblik på at sikre konserveringscentrenes fortsatte virke i overgangsperioden og i denne periode finde en varig finansieringsløsning for institutionerne.
2.1.4.2 Lovforslagets indhold Det foreslås, at kulturministeren efter overgangsperiodens udløb permanent overtager opgaven med at yde driftstilskud til de konserveringscentre m.v., der i overgangsperioden efter kommunalreformen modtager tilskud fra staten (kulturministeren) efter amternes nedlæggelse.
Dermed sikres konserveringscentrenes fortsatte drift efter overgangsperiodens udløb.
2.2 Faste tilskud uden for lov 2.2.1 Gældende ret I medfør af kommunalfuldmagten udbetalte amterne før kommunalreformen bl.a. ca. 700 faste tilskud til kulturformål.
Disse tilskud omfatter tilskud til en lang række forskellige formål og institutionstyper og rækker i beløbsstørrelser fra få tusinde kroner op til adskillige millioner.
 Disse tilskud udbetales i overgangsperioden fra den 1. januar 2007 til den 31. december 2010 af Kulturministeriet med direkte hjemmel på finansloven (§ 21.11.34 Overgangsordning for faste amtslige tilskud uden for lov, med tilhørende tekstanmærkning). Ca. 70 pct. af tilskuddene forvaltes via kulturaftaler med kommunerne (jf. lov om Kulturministeriets kulturaftaler med kommuner m.v. og om regionernes opgaver på kulturområdet, lovbekendtgørelse nr. 728 af 7. juni 2007).
2.2.2 Lovforslagets indhold Med den foreslåede model for ophør af overgangsordningerne efter kommunalreformen overgår alle tidligere faste amtslige tilskud uden for lov på mere end 250.000 kr. nu varigt til staten.
Der vil derfor skulle findes en hensigtsmæssig model for administrationen af disse tilskud, der sikrer størst mulig administrativ enkelthed og som samtidig sikrer et effektivt fagligt tilsyn med anvendelsen af de pågældende tilskud.
 En række tilskud vil under den foreslåede ordning kunne slås sammen med allerede eksisterende statslige tilskud til samme formål og således administreres efter allerede eksisterende ordninger.
For så vidt angår de øvrige tilskud vil de mest hensigtsmæssigt kunne administreres via kulturaftalerne.
De hidtidige erfaringer hermed har været gode og viser, at der hermed sikres et bredt ejerskab til opgaverne og midlerne.
Størstedelen af tilskudsmodtagerne er beliggende i kommuner, der allerede er parter i kulturaftaler.
Ved at indføje de pågældende tilskud i kulturaftaler sikres det, at hjemkommunerne via aftalerne får tilført midlerne til at sikre tilskudsmodtagerne en fortsat stabil drift i overensstemmelse med hensigten med den valgte udmøntning af overgangsordningernes ophør.
Samtidig sikres det, at der også på længere sigt er et effektivt fagligt tilsyn med tilskudsmodtagerne.
 Med henblik herpå foreslås der i lov om Kulturministeriets kulturaftaler med kommuner m.v. og om regionernes opgaver på kulturområdet, jf. lovbekendtgørelse nr. 728 af 7. juni 2007, indført hjemmel til at lade de tidligere faste amtslige tilskud til kulturformål uden for lov administrere via kulturaftalerne.
Det bemærkes, at kommunerne inden for rammerne af kulturaftalerne kan råde over den kulturelle rammebevilling til kulturelle formål.
Det vil sige, at kommunerne har mulighed for, inden for rammer udstukket af den pågældende kulturaftale, at foretage omprioriteringer mellem de støttede formål.
Det er Kulturministeriets vurdering, at der på denne måde bedst muligt kan sikres en balance mellem varigt at betrygge de berørte kulturinstitutioners drift samtidig med, at man undgår en permanent fastfrysning af de pågældende tilskud, som på længere sigt kunne forhindre et effektivt fagligt tilsyn og forhindre gavnlige prioriteringer på det kulturelle område.
Alternativt vil midlerne under den foreslåede ordning efter ansøgning kunne udbetales til hjemstedskommunen som et støtteformål.
Denne forvaltningsmodel anvendes også i overgangsordningen for de formål, der ikke indgår i en kulturaftale.
3. Økonomiske og administrative konsekvenser for stat, regioner og kommuner Lovforslaget har ikke selvstændige økonomiske konsekvenser for stat, regioner og kommuner, da bevillingen ikke øges.
Ved kommunalreformen er der overført midler fra amterne til staten med henblik på, at kulturministeren overtager de tidligere amtskommunale tilskud til statsanerkendte museer og konserveringscentre m.v. og herefter udmønter disse til institutionerne.
Lovforslaget tilvejebringer dermed hjemmel til statslig udmøntning af tilskudsmidlerne, der således allerede er afsat som statens andel af de tidligere amtskommunale midler på museumsområdet.
I 2009 udbetalte Kulturministeriet 44,2 mio. kr. i særligt driftstilskud til statsanerkendte museer, der tidligere modtog amtskommunale driftstilskud.
Endvidere er der som følge af videreførelsen af samdriftsaftaler fra før kommunalreformen udbetalt 14,1 mio. kr. i 2009 til statsanerkendte museer.
Sidstnævnte beløb omfatter alene tilskud i de tilfælde, hvor samdriftsordninger ville ophøre som følge af kommunesammenlægninger i konsekvens af kommunalreformen.
Endelig udbetalte ministeriet i 2009 12,8 mio. kr. til konserveringscentre m.v., der tidligere var amtskommunalt finansierede.
Kulturministeriets udbetaling af tilskud til museer og konserveringscentre m.v., som udspringer af overgangsordninger fra kommunalreformen, har således udgjort i alt 71,1 mio. kr. i 2009.
 De tidligere faste amtslige tilskud uden for lov på over 250.000 kr., der med ophøret af overgangsordningen overgår varigt til staten, udgjorde i 2009 i alt 48,8 mio. kr.
 Disse midlers varige overgang til staten er indskrevet i aftalen om kommunernes økonomi for 2010 mellem regeringen og Kommunernes Landsforening.
4. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Høring Lovforslaget har været sendt i høring hos Børne- og Kulturchefforeningen, Danske Regioner, Kommunernes Landsforening, Kunstrådet, Organisationen Danske Museer og Rigsrevisionen.
Bemærkninger til lovforslagets enkelte bestemmelser Til § 1 (ændring af museumsloven) Til nr. 1 (§ 15 a) Med lovforslaget ændres bestemmelsen i museumslovens § 15 a, stk. 1, så kulturministerens adgang til i en overgangsperiode at kunne yde et særligt driftstilskud til de statsanerkendte museer, der tidligere har modtaget amtskommunale driftstilskud, gøres permanent.
Hensigten med bestemmelsen er at sikre de tilskud til museerne, som amterne før kommunalreformen har ydet til deres drift, og som kulturministeren i overgangsperioden har overtaget.
Endvidere ændres med lovforslaget museumslovens § 15 a, stk. 2, vedr. statsanerkendte museer, der indtil den 31. december 2006 var omfattet af primærkommunale samdriftsaftaler, således at kulturministerens bemyndigelse til i en overgangsperiode at fastsætte nærmere regler for beregningen af statstilskud til disse museer gøres permanent.
Hensigten med bestemmelsen er, at de museer, der har været omfattet af samdriftsaftaler før kommunalreformens ikrafttræden, fortsat modtager et forhøjet statstilskud med henblik på at sikre museernes drift.
Bestemmelsen tager alene sigte på de statsanerkendte museer, hvis samdriftsordninger ophørte som følge af kommunesammenlægninger i forbindelse med kommunalreformen.
Til nr. 2 (§ 15 a) Med lovforslaget ændres museumslovens § 15 a, stk. 3, så kulturministeren ved indgåelse af kulturaftaler med kommuner m.v. får mulighed for at fravige bestemmelsen om, at det særlige driftstilskud til de statsanerkendte museer fremover skal ligestilles med museernes ikkestatslige tilskud.
Hensigten med bestemmelsen er at skabe en parallel til lovens § 15 a, stk. 1 og 2.
Til nr. 3 (§ 15 a) Bestemmelsen er ny og indebærer, at det særlige driftstilskud til de statsanerkendte museer efter museumslovens § 15 a, stk. 1, skal ligestilles med museernes ikkestatslige tilskud, som indgår i beregningsgrundlaget for det almindelige statslige driftstilskud efter museumslovens § 15, stk. 1 (§ 15-tilskuddet). Formålet med bestemmelsen er, at det særlige driftstilskud fra staten til det enkelte museum kommer til at indgå i beregningsgrundlaget for det almindelige statslige driftstilskud til museet.
Størrelsen på det ikkestatslige tilskud har betydning for størrelsen på det almindelige statslige driftstilskud.
Til nr. 4 (§ 16 a) Med lovforslaget ændres museumslovens § 16 a, stk. 1, så kulturministerens adgang til i en overgangsperiode at kunne yde driftstilskud til de konserveringscentre m.v., der tidligere var amtskommunalt finansierede, gøres permanent.
Formålet med bestemmelsen er, at staten efter overgangsordningens udløb permanent overtager tilskudsopgaven med henblik på at sikre institutionernes fortsatte virke.
Bestemmelsen tager alene sigte på konserveringscentre m.v., der indtil kommunalreformen (dvs. den 31. december 2006) var amtskommunalt finansierede.
Til § 2 (ændring af lov om Kulturministeriets kulturaftaler med kommuner m.v. og om regionernes opgaver på kulturområdet) Til nr. 1 Med lovforslaget indføjes i lovens § 4 hjemmel til at tidligere faste amtslige tilskud uden for lov til kulturformål kan indgå i den kulturelle rammebevilling i aftaler med berørte kommuner.
Formålet med bestemmelsen er at etablere lovhjemmel til, at de tidligere amtslige tilskud kan administreres via kulturaftalerne.
Til § 3 Det foreslås, at lovændringen træder i kraft den 1. januar 2011.
