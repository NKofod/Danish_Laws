Fremsat den 28. maj 2013 af miljøministeren (Pia Olsen Dyhr fg) Forslag til Lov om ændring af lov om betalingsregler for spildevandsforsyningsselskaber m.v.
(Betalingsstruktur for vandafledningsbidrag, bemyndigelse til opgørelse af særbidrag for behandling af særligt forurenet spildevand m.v.) § 1 I lov om betalingsregler for spildevandsforsyningsselskaber m.v., jf. lovbekendtgørelse nr. 633 af 7. juni 2010, som ændret ved § 2 i lov nr. 1149 af 11. december 2012 og ved § 1 i lov nr. 61 af 29. januar 2013, foretages følgende ændringer:
 1. § 2 a, stk. 4, 1. pkt., affattes således:
»Vandafledningsbidraget fastsættes med udgangspunkt i vandforbruget og i overensstemmelse med § 3, stk. 1.« 2. I § 2 a, stk. 7, 2. pkt., udgår »må maksimalt udgøre 30 gange den variable kubikmetertakst og«.
 3. § 2 a, stk. 7, 5. pkt., affattes således:
»Det variable vandafledningsbidrag beregnes som vandforbruget multipliceret med de af spildevandsforsyningsselskabet fastsatte og af kommunalbestyrelsen godkendte kubikmetertakster, jf. § 3, stk. 1.« 4. I § 2 a, indsættes som stk. 13:
»Stk. 13. Miljøministeren kan fastsætte regler om opgørelse af særbidrag, jf. stk. 9, om krav til dokumentation for beregning af særbidragets størrelse og om udlevering af denne dokumentation.
Ministeren kan endvidere fastsætte regler om en bagatelgrænse for opkrævning af særbidrag.« 5. § 3, stk. 1, affattes således:
»Spildevandsforsyningsselskabet fastsætter en gang årligt størrelsen af differentierede degressive kubikmetertakster, der varierer afhængigt af vandforbruget, idet fastsættelsen sker i overensstemmelse med regler fastsat i medfør af stk. 47. Hvis spildevandsforsyningsselskabet vælger at indføre et fast bidrag efter § 2 a, stk. 7, fastsætter spildevandsforsyningsselskabet en gang årligt størrelsen af bidraget.
De fastsatte kubikmetertakster og bidrag skal overholde det prisloft, der er fastsat for spildevandsforsyningsselskabet i medfør af § 6 i lov om vandsektorens organisering og økonomiske forhold.
De af spildevandsforsyningsselskabet fastsatte kubikmetertakster og faste bidrag skal godkendes af kommunalbestyrelsen en gang årligt i den kommune, hvor spildevandsforsyningsselskabet er beliggende.« 6. I § 3 indsættes som stk. 4-7:
 »Stk. 4. Miljøministeren fastsætter regler om spildevandsforsyningsselskabets fastsættelse af differentierede degressive kubikmetertakster, der varierer afhængigt af vandforbrugets størrelse, jf. stk. 1. Ministeren fastsætter endvidere, hvilken takst der skal anvendes i medfør af § 2 a, stk. 10. Ministeren fastsætter desuden øvrige regler, der er nødvendige, for at spildevandsforsyningsselskaberne kan beregne vandafledningsbidrag på baggrund af de fastsatte differentierede degressive kubikmetertakster.
 Stk. 5. Ministeren kan fastsætte regler om spildevandsforsyningsselskabets beregning af vandafledningsbidrag på baggrund af en kubikmetertakst, der anvendes uanset vandforbrugets størrelse, for ejendomme, der har en tilladelse i medfør af § 2 a, stk. 3, for ejendomme, der har fået nedsat eller er fritaget for betaling i medfør af § 2 b, for ejendomme, hvorfra der ikke drives erhverv på markedsmæssige vilkår, herunder ejendomme med både bolig og erhverv, samt for ejendomme, hvor ejeren ikke rettidigt har afgivet oplysninger, der er påkrævet i henhold til regler fastsat i medfør af stk. 4 og stk. 6. Ministeren kan i den forbindelse fastsætte, at de differentierede degressive kubikmetertakter, jf. stk. 1 og stk. 4, ikke skal gælde.
 Stk. 6. Miljøministeren kan fastsætte krav om, at ejeren af en ejendom afgiver nødvendige oplysninger til brug for spildevandsforsyningsselskabets fastsættelse af kubikmetertakster og beregning af vandafledningsbidrag, herunder krav om afgivelse af oplysning om, hvorvidt en ejendom anvendes til erhverv på markedsmæssige vilkår, krav vedrørende digital afgivelse af oplysninger i bestemte it-systemer, krav om hyppighed for afgivelse af oplysninger, frist for afgivelse af oplysning og om procedure for afgivelse af disse oplysninger.
Stk. 7. Miljøministeren kan fastsætte regler om spildevandsforsyningsselskabets pligt til at orientere konkrete brugergrupper om pligt til at afgive oplysning om, hvorvidt en ejendom anvendes til erhverv på markedsmæssige vilkår.
Ministeren kan endvidere fastsætte regler om spildevandsforsyningsselskabets udarbejdelse af vedtægt og fastsættelse af takster samt om kommunalbestyrelsens godkendelse heraf, jf. stk. 1 og stk. 2, indenfor en fastsat frist.« § 2 Stk. 1. Loven træder i kraft den 1. juli 2013, jf. dog stk. 2-3.
 Stk. 2. § 1, nr. 1-3 og nr. 5 træder i kraft 1. januar 2014, jf. dog stk. 3.
Stk. 3. Spildevandsforsyningsselskaber skal i 2013 med virkning pr. 1. januar 2014 fastsætte størrelsen af differentierede degressive kubikmetertakster, der varierer afhængigt af vandforbruget, idet fastsættelsen sker i overensstemmelse med regler fastsat i medfør af de i § 1, nr. 6 nævnte bestemmelser.
De fastsatte kubikmetertakster og bidrag skal overholde det prisloft, der er fastsat for spildevandsforsyningsselskabet i medfør af § 6 i lov om vandsektorens organisering og økonomiske forhold.
Bemærkninger til lovforslaget 1. Indledning Med dette lovforslag foreslås ændringer af lov om betalingsregler for spildevandsforsyningsselskaber m.v.
De foreslåede ændringer indfører en mere kostægte betalingsstruktur baseret på en trappemodel for opgørelse af vandafledningsbidrag og indfører bestemmelser, der sikrer en mere omkostningsbaseret opgørelse af virksomheders særbidrag for behandling af særligt forurenet spildevand.
Formålet med lovforslaget er at skabe mere konkurrencedygtige vilkår for store vandforbrugende virksomheder.
Spildevandsomkostninger for virksomheder med højt vandforbrug sænkes til et niveau, som i højere grad svarer til de reelle omkostninger, hvilket er til gavn for virksomhedernes konkurrenceevne og muligheden for at fastholde produktion og arbejdspladser i Danmark.
Den i lovforslaget foreslåede betalingsstruktur indebærer, at der samlet set opretholdes et væsentligt incitament til vandbesparelse for ejendomme, der afleder spildevand.
Incitamentet til vandbesparelse hos store vandforbrugende virksomheder vil isoleret set falde som følge af forslaget.
Med forslaget indføres en ny betalingsstruktur baseret på en degressiv trappemodel, som sikrer en større sammenhæng mellem pris og omkostninger ved spildevandshåndtering.
Det foreslås således, at spildevandsforsyningsselskabet skal fastsætte differentierede degressive kubikmetertakster.
Det foreslås endvidere, at miljøministeren skal fastsætte de nærmere rammer for udmøntning af de differentierede takster.
Miljøministeren kan i forbindelse med fastsættelse af de nærmere rammer vedrørende de differentierede takster udmønte forslaget således, at de differentierede degressive kubikmetertakster alene gælder for ejendomme, hvorfra der drives erhverv på markedsmæssige vilkår.
Formålet hermed er at skabe mulighed for, at de differentierede degressive takster målrettes ejendomme, hvorfra der drives erhverv på markedsmæssige vilkår.
 Endvidere foreslås det, at miljøministeren skal fastsætte øvrige regler, der er nødvendige med henblik på at spildevandsforsyningsselskaberne kan beregne vandafledningsbidrag på baggrund af de fastsatte differentierede degressive kubikmetertakster.
 Miljøministeren får desuden bemyndigelse til at fastsætte, at der på konkrete områder beregnes vandafledningsbidrag ud fra én ensartet kubikmetertakst uanset vandforbrugets størrelse.
Miljøministeren får således bemyndigelse til at fastsætte, at virksomheder, der har en tilladelse i henhold til lovens § 2 a, stk. 3, til anvendelse af det såkaldte justerede betalingsprincip, ikke skal følge den degressive trappemodel.
Muligheden for denne undtagelse indføres, fordi virksomheder, der er omfattet af det justerede betalingsprincip, i forvejen er undtaget fra at betale for omkostninger til ledningsnettet og således i udgangspunktet betaler en mere kostægte pris, der alene baserer sig på omkostninger til rensning af spildevandet.
Formålet med dette forslag er således at sikre hensynet til det i lovens § 1, stk. 1, nævnte princip om omkostningsdækning.
Tilsvarende omfatter dette forslag ejendomme, der har fået nedsat eller er fritaget for betaling i medfør af dispensationsreglen i § 2 b.
Ministeren får endvidere bemyndigelse til at fastsætte regler om én ensartet kubikmetertakst uanset vandforbrug for ejendomme, hvorfra der ikke drives erhverv på markedsmæssige vilkår samt for ejendomme, hvor ejeren ikke rettidigt har afgivet lovfastsatte oplysninger til brug for spildevandsforsyningsselskabets fastsættelse af kubikmetertakster og opgørelse af vandafledningsbidrag Lovforslaget indeholder et forslag om, at miljøministeren kan fastsætte regler om, at ejeren af en ejendom har pligt til at afgive nærmere angivne oplysninger til brug for spildevandsforsyningsselskabets fastsættelse af kubikmetertakster og opgørelse af vandafledningsbidrag, herunder for eksempel krav om digital afgivelse af oplysning herom i bestemte it-systemer samt frist for afgivelse af oplysning.
Miljøministeren får endvidere bemyndigelse til at fastsætte regler om spildevandsforsyningsselskabets eventuelle pligt til at orientere konkrete brugergrupper om pligt til at afgive lovfastsatte oplysninger.
Med henblik på at bidrage til at differentierede degressive spildevandstakster kan anvendes pr. 1. januar 2014 forslås det endvidere, at miljøministeren kan fastsætte regler om spildevandsforsyningsselskabers udarbejdelse af vedtægt og fastsættelse af takster samt om kommunalbestyrelsens godkendelse heraf indenfor en fastsat frist.
Formålet med lovforslaget er endvidere at sikre en mere kostægte betalingsstruktur for virksomhedernes betaling for særligt forurenet spildevand (særbidrag). Miljøministeren bemyndiges til at kunne fastsætte regler om opgørelsen af særbidrag.
Ministeren bemyndiges endvidere til at kunne fastsætte regler, som forpligter spildevandsforsyningsselskaberne til at foretage konkrete vurderinger og fremlægge dokumentation for beregning af særbidrag.
Gennemsigtigheden i opgørelsen af særbidragets størrelse øges herved, hvilket medfører, at efterspørgslen efter nye forbedrede decentrale renseløsninger på de enkelte tilsluttede virksomheder øges til gavn for miljøet.
 Endeligt foreslås det, at miljøministeren skal fastsætte hvilken takst, der skal anvendes til beregning af det statslige vejbidrag, ligesom forslaget indeholder øvrige mindre konsekvensændringer samt et forslag om, at en del af bestemmelsen om muligheden for opdeling af afledningsbidraget i en fast og en variabel del ophæves, idet denne del af den nuværende bestemmelse har mistet sin aktualitet i praksis.
2. Lovforslagets hovedpunkter 2.1. Baggrund Betalingsstrukturen for vandafledningsbidrag, der dækker afledning og rensning af spildevand, er i dag hovedsageligt baseret på samme kubikmetertakst for alle vandforbrugere tilknyttet samme spildevandsforsyningsselskab, uanset vandforbrugets og dermed afledningens størrelse.
Imidlertid forholder det sig således, at omkring 80 % af omkostningerne i spildevandsforsyningerne er faste.
Med den i dag gældende betalingsstruktur betaler de store vandforbrugere således en uforholdsmæssig stor andel af den samlede spildevandsregning, set i forhold til de omkostninger, som det pågældende vandforbrug og dermed afledningen af spildevand reelt giver anledning til.
Små vandforbrugere betaler alt andet lige mindre end de faktiske omkostninger.
I 2011 afgav Spildevandsudvalget en rapport med en analyse af forskellige modeller til ændring af spildevandsbetalingsreglerne.
I udvalget deltog Dansk Industri, Landbrug & Fødevarer, DANVA, KL, Danmarks Naturfredningsforening, Forbrugerrådet, Ejendomsforeningen Danmark og Parcelhusejernes Landsforening.
Udvalget analyserede blandt andet mulighederne for at sikre en større grad af sammenhæng mellem, hvad der betales i vandafledningsbidrag, og hvilke omkostninger det pågældende vandforbrug og dermed afledningen til spildevandsanlægget reelt giver anledning til, det vil sige en højere grad af kostægthed.
Spildevandsudvalget havde fået til opgave at analysere forskellige modeller for sikring af kostægtheden i spildevandsbetalingen, og havde således ikke fået til opgave at anbefale en bestemt model for betalingsstrukturen.
Som følge af lov om vandsektorens organisering og økonomiske forhold og reglerne fastsat i medfør heraf (prisloftbekendtgørelsen), får de enkelte spildevandsselskaber underlagt vandsektorloven fastsat generelle og individuelle effektiviseringskrav.
Det generelle effektiviseringskrav afspejler produktivitetsudviklingen i samfundet, mens det individuelle effektiviseringskrav fastsættes med udgangspunkt i selskabernes driftsomkostninger.
 Med Aftale om en vækstplan fra april 2013 har regeringen, Venstre, Liberal Alliance og Det Konservative Folkeparti besluttet, at spildevandsbetalingen for de store vandforbrugende virksomheder frem mod 2018 søges lettet ved, at der gennemføres effektiviseringer for 700 mio. kr. over de kommende år i spildevandssektoren.  Det fremgår af aftalen, at effektiviseringerne drøftes i forligskredsen bag vandsektorreformen.
Partierne bag vandsektorforliget har i maj 2013 indgået en rammeaftale om effektiviseringer for 700 mio. kr.
Den konkrete model for at opnå disse effektiviseringer fastlægges i forbindelse med opfølgning på evaluering af vandsektorloven.
Lovforslagets bestemmelser om ændring af reglerne om vandafledningsbidraget udmønter forslaget i Aftale om en vækstplan og bygger på de principper om en trappemodel for vandafledningsbidraget, som Spildevandsudvalgets analyse vedrørte.
Trappemodellen vil medføre lettelser for op til ca. 700 mio. kr. årligt for store vandforbrugere fra 2018. Indfasningstakten af trappemodellen fastsættes i forbindelse med de udmøntende regler på baggrund af de forventede effektiviseringer i spildevandsforsyningsselskaberne.
Indfasningen vil således betyde, at virkningen for mindre vandforbrugere ved fuld indfasning er neutraliseret på landsplan.
I de enkelte spildevandsforsyningsselskaber kan der dog være visse forskydninger i priserne.
Det gælder særligt i spildevandsforsyningsselskaber med mange store vandforbrugere.
Forskydningerne i sådanne spildevandsforsyningsselskaber vil ofte ikke kunne opvejes af effektiviseringer.
Med dette lovforslag foreslås det derfor, at betalingsstrukturen ændres således, at der skabes større sammenhæng mellem omkostningerne ved spildevandshåndteringen og brugernes betalinger.
Det foreslås, at den variable del af vandafledningsbidraget skal beregnes ud fra nogle af miljøministeren nærmere fastsatte differentierede degressive krav til bidraget relateret til vandforbrugets størrelse.
Forslaget vil medføre, at spildevandsbetalingerne lettes for den del af det årlige vandforbrug, der ligger over 500 kubikmeter, over de kommende 5 år.
Det vil f.eks. berøre slagterier, bryggerier og mejerier, biotek- og medicinalvirksomheder og fiskeriindustrien.
 I forhold til lovforslagets bestemmelser vedrørende særbidrag bemærkes det, at lovens bestemmelser om betaling af særbidrag for afledning af særligt forurenet spildevand ikke i dag indeholder eksplicitte regler om den nærmere opgørelse af særbidragets størrelse, ligesom der ikke i dag er bestemmelser om dokumentation eller bagatelgrænser.
Det fremgår af Spildevandsudvalgets rapport fra 2011, at udvalget vurderede, at særbidraget kan suppleres med et krav om, at der skal foreligge en beregning af særbidraget i hvert enkelt tilfælde, samtidigt med at et eventuelt skøn skal kunne dokumenteres.
Det fremgår desuden af regeringens Vækstplan for vand, bio og miljøløsninger fra marts 2013, at de eksisterende regler om særbidrag med fordel kan suppleres med et krav om, at beregningen af særbidraget skal baseres på de faktiske meromkostninger, som rensningen af det særligt forurenede vand giver anledning til fra hver enkelt virksomhed, og ikke som i dag, hvor særbidraget i praksis ofte beregnes ud fra én standardtakst desuagtet spildevandssammensætningen.
På denne baggrund indeholder dette lovforslag et forslag om, at der indføres en bemyndigelse til, at miljøministeren kan fastsætte nærmere regler om opgørelsen af særbidrag.
Ministeren bemyndiges endvidere til at kunne fastsætte regler, som forpligter spildevandsforsyningsselskaberne til at foretage konkrete vurderinger og fremlægge konkret dokumentation for beregning af særbidragets størrelse, samt regler om udlevering af dokumentation for beregningen af bidraget og regler om fastlæggelse af en bagatelgrænse for opkrævning af særbidrag.
 Forslaget om, at en del af bestemmelsen om muligheden for opdeling af afledningsbidraget i en fast og en variabel del ophæves, er begrundet i, at denne del af den nuværende bestemmelse har mistet sin aktualitet i praksis.
2.2. Vandafledningsbidrag 2.2.1. Gældende ret Lov om betalingsregler for spildevandsforsyningsselskaber m.v. fastsætter regler om, hvilke udgifter et spildevandsforsyningsselskab kan afholde, og hvilke bidrag et spildevandsforsyningsselskab kan og skal opkræve hos ejerne af de ejendomme, der er tilsluttet et spildevandsforsyningsanlæg.
Loven har altid indeholdt et såkaldt »hvile-i-sig-selv«-princip.
Princippet indebærer, at spildevandsforsyningsselskabets indtægter (spildevandsbidrag) og udgifter til afledning og behandling af spildevand skal balancere over en årrække.
Siden 2009 er det af lovens § 1 eksplicit fremgået, at loven har til formål at sikre hensynet til princippet om omkostningsdækning.
Denne bestemmelse gennemfører vandrammedirektivets bestemmelse om dækning af omkostninger ved forsyningspligtydelser, hvorefter medlemsstaterne skal tage hensyn til princippet om, at alle omkostninger i forbindelse med forsyningspligtydelser skal dækkes.
Det fremgår endvidere af den gældende § 1, at loven har til formål at sikre prissætning med tilskyndelsesvirkning, det vil sige med vandbesparende effekt.
Endvidere følger det af de generelle regler i miljøbeskyttelsesloven, at der ved anlæg og drift af virksomhed, som kan give anledning til forurening, skal træffes foranstaltninger, der begrænser ressourceanvendelsen bedst muligt.
Det fremgår af den gældende betalingsstruktur, at ejendomme, der er tilsluttet et spildevandsforsyningsselskab, skal betale dels et fast engangs-tilslutningsbidrag og dels et årligt vandafledningsbidrag til spildevandsforsyningsselskabet til dækning af omkostningerne ved afledning og behandling af spildevand.
Desuden findes der supplerende betalingsbestemmelser, som nærmere regulerer helt konkrete områder, herunder for eksempel tag- og overfladevand.
For tilslutningsbidraget, der er et fast engangsbeløb, er størrelsen fastsat direkte i loven.
Beløbet på 30.000 kr. ekskl. moms pr. boligenhed henholdsvis 800 m2 grundareal er fastsat pr. 1. juli 1997 og pristalsreguleres.
Det årlige vandafledningsbidrag skal indeholde en variabel del, der beregnes som vandforbruget multipliceret med en af spildevandsforsyningsselskabet fastsat kubikmetertakst.
I dag gælder denne beregningsregel for alle ejendomme.
Det vil sige for såvel offentligt ejede ejendomme som bolig- og erhvervsejendomme.
Såfremt spildevandsforsyningsselskabet vælger det, og kommunalbestyrelsen godkender det via godkendelse af betalingsvedtægten, opdeles det årlige vandafledningsbidrag i en fast og en variabel bidrag.
Den faste del må pr. år ikke overstige 500 kr. inkl. moms.
Beløbet på 500 kr. er fastsat pr. 1. juli 2000 og pristalsreguleres.
Det årlige variable vandafledningsbidrag er således i dag baseret på samme kubikmetertakst for alle vandforbrugere, uanset om de anvender og dermed afleder meget små eller meget store vandmængder.
Dette skal ses i forhold til, at 80 % af omkostningerne i spildevandsforsyningerne er faste.
Blandt andet med henblik på at kompensere for, at betalingsreglerne ikke har været helt kostægte, har der siden 1. januar 2010 været mulighed for, at kommunalbestyrelsen kan give tilladelse til, at en ejendom kan være direkte tilsluttet et spildevandsrenseforsyningsselskab.
Dette er kaldet betaling efter det justerede betalingsprincip, hvilket vil sige, at ejendommen alene betaler for brugen af spildevandsrenseanlægget, og at ejendommens spildevand tilsluttes direkte til spildevandsrenseanlægget, og ejendommen således ikke gør brug af kloaknettet.
Det er en forudsætning for at opnå tilladelsen, at ejendommen selv udfører, driver og vedligeholder transportledningen frem til renseanlægget, ligesom det forudsættes, at der er krav om, at spildevandsforsyningsselskabet senest ved tilladelsen opdeles i et spildevandsrenseforsyningsselskab og et spildevandstransportforsyningsselskab.
Dette skal ske med henblik på at opretholde det solidariske betalingsprincip, som betalingsloven bygger på, inden for de enkelte forsyningsselskaber.
 En tilladelse i henhold til lovens § 2 a, stk. 3, om anvendelse af det såkaldte justerede betalingsprincip, medfører således, at virksomheden alene betaler for brugen af spildevandsrenseanlægget og dermed ikke bidrager til dækning af omkostninger til spildevandsforsyningsselskabets ledningsnet.
Det følger af miljøbeskyttelsesloven, at såfremt kommunalbestyrelsen ønsker at benytte muligheden for at indføre det justerede betalingsprincip i visse områder af kommunen, skal de relevante områder fremgå af kommunalbestyrelsens spildevandsplan.
Det følger endvidere af lovbemærkningerne til bestemmelsen, at kommunalbestyrelsens tilladelse skal gives på baggrund af en samlet vurdering af de lokale hensyn.
Det fremgår af den gældende § 2 a, stk. 5, at vandafledningsbidraget for erhvervsejendomme fastsættes efter vandforbruget fratrukket den vandmængde, der ikke tilledes spildevandsforsyningsselskabet.
Endvidere fremgår det af § 2 a, stk. 6, at i tilfælde, hvor der afledes vand uden at der har været et vandforbrug, beregnes vandafledningsbidraget ud fra den afledte vandmængde.
 I forhold til den nugældende beregning af statsvejbidrag skal spildevandsforsyningsselskabet med udgangspunkt i den faste kubikmetertakst fastsætte et årligt vejbidrag beregnet ud fra en vandmængde på 0,12 m3 vand pr. m2 areal, hvorfra spildevandet tilledes til et spildevandsforsyningsselskab.
Med hensyn til spildevandsforsyningsselskabets nugældende mulighed for at vælge at indføre et fast årligt bidrag fremgår det af den nugældende bestemmelse, at den faste del af vandafledningsbidraget maksimalt må udgøre 30 gange den variable kubikmetertakst og ikke må overstige 500 kr. inklusive moms pr. år.
Bestemmelsen om, at den faste del maksimalt må udgøre 30 gange den variable kubikmetertakst har i dag ingen reel betydning i praksis. 30-kubikmeterloftet blev indført med lovændringen i 2000 for at sikre, at forbrugere med et lille vandforbrug i forsyninger med lave takster ikke kom til at opleve store stigninger relativt set som følge af indførelsen af et fast bidrag.
På grund af det nuværende niveau for takststørrelsen er 30-kubikmeterloftet i praksis ikke længere det begrænsende for størrelsen af det faste bidrag.
2.2.2. Lovforslaget Lovforslaget indebærer, at det fremgår af loven, at den årlige variable del af vandafledningsbidraget fremover skal fastsættes i overensstemmelse med nogle af miljøministeren nærmere fastsatte regler om differentierede degressive takster, det vil sige en betalingsstruktur baseret på en degressiv trappemodel.
 Det foreslås endvidere, at miljøministeren får en pligt til at fastsætte de nærmere krav om fastsættelsen, herunder beregningen, af de differentierede degressive takster, samt at miljøministeren kan fastsætte, at spildevandsforsyningsselskabets udarbejdelse af vedtægt og takster samt kommunalbestyrelsens godkendelse efter de ændrede regler skal ske indenfor en fastsat rimelig frist.
 Det er hensigten, at miljøministeren ved fastsættelsen af de nærmere krav om differentierede degressive vandafledningsbidrag fastsætter, at de differentierede takster skal indfases af spildevandsforsyningsselskaberne gradvist fra 1. januar 2014 og fem år frem.
Dette forslag vil sikre en større sammenhæng mellem omkostningsstrukturen ved spildevandshåndteringen og betalingsstrukturen for brugerne.
Der vil med den ændrede betalingsstruktur også fremover være den i lovens formålsbestemmelse forudsatte tilskyndelse til vandeffektivitet.
Ses der isoleret på de store vandforbrugere kan indførelse af trappemodellen alt andet lige og ud fra en økonomisk betragtning påvirke incitamentet til vandbesparelser og udvikling af miljøteknologiske løsninger i negativ retning set i forhold til den nuværende betalingsstruktur.
Det er hensigten, at miljøministeren fastsætter rammerne for trappemodellen, og at spildevandsforsyningsselskaberne fastsætter de konkrete spildevandstakster på baggrund af de fastsatte rammer.
Det er således hensigten, at miljøministeren fastsætter, at spildevandsforsyningsselskaberne skal opkræve det årlige, variable vandafledningsbidrag efter tre differentierede kubikmetertakster, der gælder for vandforbrug til og med 500 kubikmeter (takst 1), vandforbrug på over 500 og til og med 20.000 kubikmeter (takst 2) samt vandforbrug på over 20.000 kubikmeter (takst 3). Det årlige vandafledningsbidrag skal herefter af spildevandsforsyningsselskabet beregnes som vandforbruget på de enkelte trin multipliceret med den for trinnet fastsatte kubikmetertakst.
Denne struktur vil være udgangspunktet.
Som beskrevet vedrørende forslaget til § 3, stk. 5, kan miljøministeren fastsætte, at der på de konkret nævnte områder skal beregnes vandafledningsbidrag efter én takst uanset vandforbrugets størrelse.
Det er endvidere hensigten, at miljøministeren fastsætter krav til det indbyrdes forhold mellem taksterne på de tre trin.
Det er således hensigten, at miljøministeren fastsætter krav om, at kubikmetertaksten for vandforbrug mellem 500 og 20.000 kubikmeter (takst 2) fastsættes til en nærmere fastsat andel af kubikmetertaksten for vandforbrug på til og med 500 kubikmeter (takst 1). Tilsvarende er det hensigten, at kubikmetertaksten for vandforbrug over 20.000 kubikmeter (takst 3) fastsættes til en nærmere fastsat andel af kubikmetertaksten for vandforbrug på til og med 500 kubikmeter (takst 1). De største lettelser i forhold til betalingen i dag vil således ske for vandforbrug over 20.000 kubikmeter.
Det enkelte spildevandsforsyningsselskab skal således med udgangspunkt i det nærmere fastsatte forhold mellem de tre takster beregne, hvad taksterne skal være for at opnå det ønskede samlede provenu.
Lettelserne for den del af det årlige vandforbrug, der ligger over 500 kubikmeter, indfases gradvist over fem år, således at vandforbrugere med et årligt forbrug på over 500 kubikmeter ved fuld indfasning i 2018 opnår en lettelse på op til 700 mio. kr. årligt.
Det er ligeledes hensigten, at ministeren fastsætter, at alle vandforbrugere skal betale den samme takst for de første 500 kubikmeter henholdsvis for forbruget over 500 kubikmeter og til og med 20.000 kubikmeter.
 Det indebærer for eksempel, at en virksomhed med et årligt vandforbrug på 30.000 kubikmeter for de første 500 kubikmeter betaler efter den højeste takst, for de næste 19.500 kubikmeter betaler efter den mellemste takst og for de resterende 10.000 kubikmeter betaler efter den laveste takst.
Det foreslås endvidere, at miljøministeren skal fastsætte hvilken takst, der skal anvendes i medfør af lovens § 2 a, stk. 10 om statsveje.
Det bemærkes, at det er hensigten, at miljøministeren fastsætter krav om, at det årlige vejbidrag for statsveje beregnes ud fra den takst, der fastsættes for vandforbrug på til og med 500 kubikmeter.
Endeligt foreslås det, at miljøministeren skal fastsætte øvrige regler, der er nødvendige med henblik på at spildevandsforsyningsselskaberne kan beregne vandafledningsbidrag på baggrund af de fastsatte differentierede degressive kubikmetertakster.
Dette kan omfatte regler om, hvordan spildevandsforsyningsselskabet skal opgøre vandforbrug pr. ejendom i forhold til beregning af vandafledningbidrag.
Denne bemyndigelse omfatter også regler om beregning efter en takst for de i forslaget til § 3, stk. 5 nævnte brugergrupper.
 Forslaget giver miljøministeren mulighed for at udmønte loven således, at de differentierede degressive kubikmetertakster alene gælder for ejendomme, hvorfra der drives erhverv på markedsmæssige vilkår.
En virksomhed opererer på markedsvilkår, når den udbyder varer eller tjenesteydelser mod vederlag.
Det er ikke nødvendigt, at vederlaget generelt genererer en egentlig profit for virksomheden, og det er således tilstrækkeligt at vederlaget alene dækker ydelsernes omkostninger.
Formålet med den foreslåede bemyndigelse er at skabe mulighed for, at de differentierede degressive takster målrettes virksomheder og andre, der opererer på markedsmæssige vilkår.
 Miljøministeren får desuden bemyndigelse til at fastsætte, at der på konkrete områder beregnes vandafledningsbidrag ud fra én ensartet kubikmetertakst uanset de i medfør af forslaget til § 3, stk. 4 fastsatte regler.
Miljøministeren får således bemyndigelse til at fastsætte, at virksomheder, der har en tilladelse i henhold til lovens § 2 a, stk. 3, til anvendelse af det såkaldte justerede betalingsprincip, ikke skal følge den degressive trappemodel.
Tilsvarende omfatter dette forslag ejendomme, der har fået nedsat eller er fritaget for betaling i medfør af dispensationsreglen i § 2 b.
Ministeren får desuden bemyndigelse til at fastsætte regler om én ensartet kubikmetertakst uanset vandforbrug for ejendomme, hvorfra der ikke drives erhverv på markedsmæssige vilkår, samt for ejendomme, hvor ejeren ikke rettidigt har afgivet lovfastsatte oplysninger.
Det er hensigten, at disse ejendomme skal betale efter den takst, der fastsættes for et vandforbrug på op til og med 500 kubikmeter uanset vandforbrugets størrelse.
Lovforslaget indeholder desuden et forslag om, at miljøministeren kan fastsætte regler om, at ejeren af en ejendom har pligt til at afgive nødvendige oplysninger til brug for spildevandsforsyningsselskabets fastsættelse af kubikmetertakster og beregning af vandafledningsbidrag, herunder for eksempel krav om digital afgivelse af oplysning herom i bestemte it-systemer samt frist for afgivelse af oplysning.
Med dette forslag får miljøministeren mulighed for at fastsætte regler om, at ejendomsejere skal afgive oplysning om, hvorvidt der fra ejendommen drives erhverv på markedsmæssige vilkår.
For de ejendomme, hvorfra der drives erhverv på markedsmæssige vilkår, kan det fastsættes, at afgivelsen af denne oplysning vil være en absolut forudsætning for at betale vandafledningsbidrag opgjort efter den differentierede, degressive model.
Oplysninger om hvorvidt der fra ejendommen drives erhverv på markedsmæssige vilkår vil skulle indsendes på et tidspunkt, der afpasses efter spildevandsforsyningsselskabernes fastsættelse af kubikmetertakster.
Ministeren kan endvidere fastsætte hyppigheden for afgivelse af disse oplysninger.
 Miljøministeren får endvidere bemyndigelse til at fastsætte regler om spildevandsforsyningsselskabets pligt til at orientere konkrete grupper af vandforbrugere om pligt til at afgive oplysning om, hvorvidt en ejendom anvendes til erhverv på markedsmæssige vilkår.
Lovforslaget indebærer således en omfordeling af udgiftsfordelingen indenfor det enkelte spildevandsforsyningsselskab.
Størrelsen i omfordelingen i det enkelte spildevandsforsyningsselskab vil bl.a. afhænge af sammensætningen af vandforbrugere.
I nogle kommuner vil de små vandforbrugere således opleve prisstigninger, mens sådanne forbrugere i andre forsyninger vil opleve lettelser i betalingen.
I en kommune, hvor der er mange store vandforbrugere, vil en lettelse som følge af en mere kostægte betalingsstruktur til de store vandforbrugere betyde, at de mindre vandforbrugere i denne kommune oplever en relativt set større stigning.
Dette skal ses i sammenhæng med, at mindre vandforbrugere i sådanne kommuner alt andet lige har betalt mindre end tilsvarende forbrugere i kommuner med få store vandforbrugere.
Det skyldes, at betalingsstrukturen har været relativt mindre kostægte, og at de store vandforbrugere derfor har betalt uforholdsmæssigt meget i forhold til deres faktiske belastning, og at de små vandforbrugere i kommuner med mange store vandforbrugere tilsvarende alt andet lige har betalt mindre end i kommuner med mange store vandforbrugere.
I en kommune, hvor der er få eller ingen store vandforbrugere, vil omfordelingen internt mellem spildevandsselskabets vandforbrugere være lille.
Implementeringen af trappemodellen i det enkelte spildevandsforsyningsselskab vil nogle steder medføre højere priser for husholdningerne.
De gennemsnitlige konsekvenser på landsplan af omfordelingen efter fuld indfasning og de løbende effektiviseringer vil være, at de små vandforbrugere og husholdningerne ikke stilles ringere end i dag.
Som konsekvens af forslaget om indførelse af differentierede degressive vandafledningsbidrag, foreslås nogle mindre tekniske konsekvensændringer.
Der foreslås således i relation til bestemmelsen om beregning af vejbidrag for statsveje en konsekvensændring, idet det foreslås, at miljøministeren får bemyndigelse til at fastsætte, at der skal beregnes efter en fast takst, idet det er hensigten, at det fastsættes, at det er taksten for et vandforbrug på op til og med 500 kubikmeter, der skal anvendes.
Det bemærkes, at lovforslaget ikke ændrer i de gældende bestemmelser i lovens § 2 a, stk. 5 og 6. Stk. 5 vedrører fastsættelse af vandafledningsbidrag i tilfælde hvor vandmængder, der medgår til produktion eller af anden grund ikke tilledes til et spildevandsforsyningsselskab.
Stk. 6 vedrører beregning af vandafledningsbidrag i tilfælde, hvor der afledes vand, uden at der har været et vandforbrug.
I forhold til § 2 a, stk. 5, vil opgørelsen af vandforbruget i forbindelse med trappemodellen være det i stk. 5 omtalte vandforbrug, der er fratrukket den vandmængde, der ikke tilledes.
I forhold til § 2 a, stk. 6, anvendes den afledte mængde, hvilket også vil gælde i forhold til trappemodellen.
 Endvidere foreslås det, at bestemmelsen om muligheden for opdeling af afledningsbidraget i en fast og en variabel del konsekvensændres, herunder at den del af den gældende bestemmelse, der vedrører præmissen om 30 gange den variable takst, ophæves, idet denne del af bestemmelsen ikke længere er aktuel i praksis.
Det fremgår af lovforslagets § 2, at der foreslås en forskudt ikrafttræden af lovforslaget.
Denne forskudte ikrafttræden er begrundet i, at den for 2013 vedtagne kubikmetertakst, der er vedtaget efter de gældende regler, skal anvendes frem til 31. december 2013. De differentierede degressive kubikmetertakster skal anvendes fra 1. januar 2014.
2.3. Særbidrag 2.3.1. Gældende ret Ejendomme, der tilleder særligt forurenet spildevand skal i dag pålignes særbidrag, hvis behandlingen af spildevandet giver anledning til udgiftskrævende foranstaltninger i forbindelse med en spildevandsforsyningens etablering og drift.
Særligt forurenet spildevand er spildevand med et højere forureningsindhold end husspildevand, herunder spildevand med indhold af tungmetaller eller miljøfremmede stoffer.
Spildevandsforsyningsselskabets ekstraomkostninger til store spildevandsmængder (hydraulisk kapacitet) er ikke omfattet.
Særbidrag er som udgangspunkt alene relevant for virksomheder.
 Udgangspunktet er, at en virksomheds afledning af forurenende stoffer reguleres i tilslutningstilladelsen i overensstemmelse med miljøbeskyttelseslovens regler, herunder anvendelse af kravet om bedste tilgængelige teknik (også kaldt BAT). Spørgsmålet om betaling af særbidrag er derfor aktuelt i de situationer, hvor en virksomhed på trods af anvendelse af den bedste, tilgængelige teknik eller renere teknologi alligevel og i overensstemmelse med tilladelsen tilleder stoffer, der kan medføre en ekstraomkostning i forbindelse med spildevandshåndteringen, eller hvor en virksomhed med bedst tilgængelige teknologier har reduceret de udledte mængder spildevand, men dermed forhøjet koncentrationen af et eller flere stoffer.
I dag fastsættes et særbidrag, så det afspejler de ekstra omkostninger, behandlingen medfører i forsyningen.
Dette er beskrevet i en vejledning om betalingsreglerne.
Særbidraget bør bl.a. dække de eventuelt øgede omkostninger ved håndtering og bortskaffelse af slam, reduceret kapacitet og renseeffekt på renseanlægget, ekstra prøveudtagning og analyser.
Det er endvidere beskrevet, at i tilfælde, hvor der skal betales særbidrag, bør der i beregningen af særbidraget tages højde for eventuelle positive egenskaber, spildevandet kan have, f.eks. højt organisk indhold, hvilket i nogle renseanlæg kan have positive økonomiske gevinster for spildevandsforsyningsselskabet i forbindelse med kvælstoffjernelse.
Efter de gældende regler er det således hensigten, at særbidraget skal fastsættes ud fra de ekstraomkostninger, som behandlingen af det pågældende spildevand medfører i spildevandsanlægget.
Loven fastsætter i øvrigt ikke i dag nærmere om, hvilke kriterier der skal opkræves særbidrag efter.
Loven indeholder heller ikke nærmere bestemmelser om spildevandsforsyningens dokumentation af grundlaget for opgørelsen af særbidragets størrelse.
Det anslås, at omkring 2/3 af alle de ca. 100 spildevandsforsyningsselskaber i dag opkræver særbidrag.
For de spildevandsforsyningsselskaber, der opkræver særbidrag, anslås det, at de gennemsnitligt opkræver omkring tre særbidrag hver.
2.3.2. Lovforslaget Det forslås, at miljøministeren får bemyndigelse til at fastsætte nærmere regler om spildevandsforsyningsselskabets opgørelse af særbidragets størrelse, herunder om dokumentation for beregningen.
Miljøministeren kan således fastsætte regler om opgørelsen af særbidrag.
I den forbindelse kan der fastsættes regler om bl.a., at beregningen af særbidrag skal baseres på de meromkostninger hos spildevandsforsyningsselskabet, som rensningen af det særligt forurenede vand giver anledning til fra hver enkelt virksomhed, og ikke som i dag, hvor bidraget i praksis ofte beregnes ud fra en standardtakst fastsat for hele spildevandsforsyningsselskabet.
Herunder kan ministeren fastsætte regler om, at beregningen af særbidrag skal indeholde såvel direkte dokumenterede ekstraomkostninger til håndteringen af det særligt forurenede spildevand som nødvendige omkostninger, der alene mere skønsmæssigt kan fastsættes.
Det kunne herunder dreje sig om en nærmere andel af forskellige omkostninger, som bliver højere ved særligt forurenet spildevand, f.eks. el-regningen.
 For så vidt angår dokumentation, er det hensigten, at miljøministeren fastsætter regler om, at spildevandsforsyningsselskabet individuelt skal kunne dokumentere, hvilke ekstraomkostninger spildevandsforsyningsselskabet har til håndtering af virksomhedens særligt forurenede spildevand, herunder såvel direkte dokumenterede som omkostninger, som mere skønsmæssigt er fastsat, f.eks. øgede omkostninger til håndtering og bortskaffelse af slam, renseeffekt på anlægget, ekstra prøveudtagning og analyser.
 Det er endvidere hensigten, at ministeren fastsætter regler om, at dokumentation for beregningen, herunder eventuelle konkrete skøn over ekstraudgifter, vedlægges den opkrævning, der sendes til de virksomheder, som skal betale særbidrag.
3. Økonomiske og administrative konsekvenser for det offentlige Forslaget om vandafledningsbidraget og den forventede udmøntning heraf vil medføre, at spildevandstaksterne isoleret set vil stige for ejendomme med et vandforbrug på til og med 500 kubikmeter og for ejendomme med et vandforbrug på over 500 kubikmeter, som ikke anvendes på markedsmæssige vilkår.
Stigningen estimeres at være op til 100 mio. kr. årligt.
Stigningerne vil på landsplan blive modsvaret af de løbende effektiviseringer af spildevandsforsyningsselskaberne.
For ejendomme med et vandforbrug på over 500 kubikmeter og hvorfra der udøves offentlig virksomhed på markedsmæssige vilkår, vil lovforslaget medføre, at vandafledningsbidraget gradvist reduceres for den del af det årlige vandforbrug, der ligger over 500 kubikmeter Lovforslaget indebærer desuden, at kommunalbestyrelsen vil skulle godkende de nye variable differentierede spildevandstakster og nye betalingsvedtægter.
Det vurderes, at lovforslaget ikke indebærer særlige administrative konsekvenser for det offentlige.
 En udmøntning af forslaget om, at de differentierede degressive kubikmetertakster alene gælder for ejendomme, hvorfra der drives erhverv på markedsmæssige vilkår, kan medføre marginale årlige administrative konsekvenser for de offentlige institutioner, der opererer på markedsvilkår.
Med indførslen af den ændrede betalingsstruktur, er det hensigten, at vejbidraget for statsveje vil blive betalt med udgangspunkt i den samme takst, som de små vandforbrugere betaler.
Lovforslaget vil isoleret set medføre, at statens udgift til vejbidrag vil stige, men i kombination med de løbende effektiviseringer af spildevandsforsyningsselskaberne, forventes statens udgifter ikke at blive ændret i forhold til i dag.
 Forslaget om særbidrag forventes at medføre en positiv administrativ konsekvens for offentlige institutioner, der betaler særbidrag, i form af øget gennemsigtighed ved fastsættelsen af bidragets størrelse og dermed bedre mulighed for at reducere bidraget fremover.
4. Økonomiske og administrative konsekvenser for erhvervslivet Forslaget om vandafledningsbidrag og den forventede udmøntning heraf vil medføre, at spildevandstaksterne efter den gradvise indfasning af den nye betalingsstruktur er reduceret for virksomheder for den del af det årlige vandforbrug, der ligger over 500 kubikmeter.
De største lettelser i forhold til betalingen i dag vil ske for vandforbrug over 20.000 kubikmeter, hvilket bl.a. omfatter fødevarevirksomheder, herunder slagterier, bryggerier og mejerier, biotek- og medicinalvirksomheder og fiskeriindustrien.
 Efter den gradvise indfasning forventes der for de store vandforbrugere lettelser på op til ca. 700 mio. kroner årligt.
 Lettelser i vandafledningsbetalingen for de store vandforbrugende virksomheder forventes generelt at medføre forbedret konkurrenceevne, vækst og jobskabelse.
Lovforslaget indebærer en omfordeling af udgiftsfordelingen indenfor den enkelte spildevandsforsyning.
Størrelsen i omfordelingen i den enkelte forsyning vil bl.a. afhænge af sammensætningen af vandforbrugere i den enkelte forsyning.
Sammensætningen af vandforbrugere kan medføre, at erhvervsvirksomheder med et lille vandforbrug i nogle kommuner vil opleve prisstigninger som følge af implementeringen af trappemodellen, mens sådanne virksomheder i andre kommuner  der typisk bærer præg af at have en lille andel af store vandforbrugere  ikke vil opleve nævneværdige prisstigninger.
Lovforslaget og effektiviseringer i sektoren forventes at medføre, at takstændringerne for de store vandforbrugere nogle steder vil medføre højere priser for private virksomheder med et vandforbrug på til og med 500 kubikmeter.
Andre steder vil takstændringerne også komme private virksomheder med et vandforbrug på til og med 500 kubikmeter til gavn.
På denne baggrund forventes det for virksomheder med et vandforbrug på til og med 500 kubikmeter, at konsekvenserne af lovforslaget i kombination med de forventede effektiviseringer af spildevandssektoren vil være, at virksomhederne gennemsnitligt ikke stilles ringere end i dag.
 Lovforslaget forventes ikke at have økonomiske konsekvenser for spildevandsforsyningsselskaberne.
 En udmøntning af forslaget om, at de differentierede degressive kubikmetertakster alene gælder for ejendomme, hvorfra der drives erhverv på markedsmæssige vilkår, vil i implementeringsfasen medføre administrative konsekvenser for spildevandsforsyningsselskaberne.
 Spildevandsforsyningsselskaberne vil skulle udarbejde en ny betalingsvedtægt eller et tillæg til den gældende med de differentierede degressive spildevandstakster, hvilket medfører marginale administrative konsekvenser for spildevandsforsyningsselskaberne.
 En udmøntning af forslaget om, at de differentierede degressive kubikmetertakster alene gælder for ejendomme, hvorfra der drives erhverv på markedsmæssige vilkår, kan medføre marginale årlige administrative konsekvenser for erhvervslivet.
For så vidt angår forslaget om særbidrag forventes det, at større fokus på særbidragets fastsættelse vil kunne øge gennemsigtigheden i fastsættelsen af bidragets størrelse.
Det vil øge opmærksomheden på virksomhedernes omkostninger ved særligt forurenet spildevand, og de økonomiske gevinster, der kan være ved øget anvendelse af alternative rensemetoder mv.
Endvidere må det forventes, at supplerende krav vedrørende opgørelse af særbidrag samt krav om individuel dokumentation for beregningen heraf, herunder i forbindelse med anvendelse af de nye udmøntende bestemmelser i forhold til tidligere fastsatte bidrag, vil øge den administrative byrde for spildevandsforsyningsselskaberne.
Denne øgede administrative byrde forventes dog at være af mindre omfang, idet omfanget af særbidrag gennemsnitligt set er relativt begrænset.
5. Administrative konsekvenser for borgerne Lovforslaget og udmøntningen heraf forventes ikke at medføre administrative konsekvenser for borgerne.
6. Miljømæssige konsekvenser Den nuværende betalingsstruktur for fastsættelsen af vandafledningsbidraget medvirker til, at vandforbrugerne har fokus på vandbesparende initiativer.
Forslaget om en ændret betalingsstruktur og den forventede udmøntning indebærer, at der samlet set opretholdes et væsentligt incitament til vandbesparelse.
Dette vil fortsat fremme udviklingen af innovative vandeffektive løsninger.
Ses der isoleret på de store vandforbrugere vil indførelse af trappemodellen alt andet lige og ud fra en økonomisk betragtning påvirke incitamentet til vandbesparelser og udvikling af miljøteknologiske løsninger i negativ retning set i forhold til den nuværende betalingsstruktur.
 I forhold til de store vandforbrugere forventes der, via de i Danmark gennemførte regler i direktivet om industrielle emissioner, fastsat bindende krav om vandeffektivitet.
 Endeligt bemærkes det, at de store vandforbrugeres andel af det samlede vandforbrug i Danmark skønsmæssigt udgør omkring 8 %. Den ændrede betalingsstruktur opretholder samtidig incitamentet til vandbesparelse for de små og mellemstore vandforbrugere, hvis andel af det samlede vandforbrug udgør 92 %.
 Forslaget vedrørende særbidrag og udmøntningen heraf forventes at øge opmærksomheden på alternative rensemetoder i forhold til særligt forurenet spildevand og derigennem medføre en mulighed for miljømæssige forbedringer.
7. Forholdet til EU-retten Lovforslaget indeholder ingen EU-retlige aspekter.
8. Hørte organisationer Et udkast til lovforslaget har været sendt i høring hos 3F Fagligt Fælles Forbund, Advokatrådet/Advokatsamfundet, Andelsboligforeningernes Fællesrepræsentation, Arbejderbevægelsens Erhvervsråd, BL  Danmarks almene Boliger, Bryggeriforeningen, Campingrådet, Danmarks Fiskeriforening, Danmarks Idræts-Forbund, Danmarks Naturfredningsforening, Danmarks Sportfiskerforbund, Danmarks Turistråd (nu Visit Denmark), Dansk Akvakultur, Dansk Arbejdsgiverforening, Dansk Byggeri, Dansk Byplanlaboratorium, Dansk Ejendomsmæglerforening, Dansk Erhverv, Dansk Gartneri, Dansk Industri, Dansk Miljøteknologi, Dansk Ornitologisk Forening, Danske Boligadvokater, Danske Havne, Danske Regioner, Danske Slagtremestre, DANVA, DHI, Ejendomsforeningen Danmark, Erhvervslejernes Landsorganisation og Storkøbenhavnske Erhvervslejers Forening, Forbrugerrådet, Foreningen af Bioteknologiske Industrier i Danmark, Foreningen af Rådgivende Ingeniører, Foreningen af Statsautoriserede Revisorer, FSR, Foreningen af Vandværker i Danmark, Foreningen for Danmarks Fiskemels- og Fiskeolieindustri, Fritidshusejernes Landsforening, Haveselskabet, Håndværksrådet, Ingeniørforeningen, Kolonihaveforbundet Kommunalteknisk chefforening Kommunernes Landsforening, Landbrug og fødevarer, Landsforeningen af Danske Mælkeproducenter, Lejernes Landsorganisation i Danmark, Parcelhusejernes Landsforening, Spildevandsteknisk Forening og Turisterhvervets Samarbejdsforum.
Bemærkninger til lovforslagets enkelte bestemmelser Til § 1 Til nr. 1 Med forslaget til § 2 a, stk. 4, 1. pkt. fjernes ordene »det variable vandafledningsbidrag beregnes som vandforbruget multipliceret med de af spildevandsforsyningsselskabet fastsatte og af kommunalbestyrelsen godkendte kubikmetertakster«.
Dette har ingen betydning i praksis, da denne regel også fremgår af den nuværende § 2 a, stk. 7, 5. pkt.
I stk. 7 opretholdes reglen, jf. forslaget under nr. 3.
 Med henvisningen i § 2 a, stk. 4, 1. pkt. til § 3, stk. 1, indebærer ændringen af § 3, stk. 1, at bestemmelsen i § 2 a, stk. 4, 1. pkt. fremover også omfatter regler fastsat i medfør af § 3, stk. 4-7, jf. bemærkningerne til nr. 5 og nr. 6.
Forslaget indebærer, at det målte vandforbrug for nogle brugergrupper ikke som hidtil skal multipliceres med én ensartet takst uafhængigt af vandforbruget.
Forslaget indebærer, at den samlede årlige variable del af vandafledningsbidraget skal beregnes ud fra de af miljøministeren i medfør af forslaget til nr. 6 fastsatte krav om såvel differentierede degressive takster som udifferentierede takster.
Der henvises nærmere til bemærkningerne til lovforslagets nr. 6.
Til nr. 2 Det foreslås, at ordene »må maksimalt udgøre 30 gange den variable kubikmetertakst« udgår.
Forslaget er begrundet i, at denne del af 2. pkt. har mistet sin aktualitet.
Det vil sige, at forslaget om, at den nævnte del udgår, ikke vil medføre nogen reel ændring i beregningen af vandafledningsbidraget.
Bestemmelsen om, at den faste del maksimalt må udgøre 30 gange den variable kubikmetertakst har i dag ingen reel betydning i praksis. 30-kubikmeterloftet blev indført med en lovændring i 2000, jf. lov nr. 342 af 17. maj 2000, for at sikre, at forbrugere med et lille vandforbrug i forsyninger med lave takster ikke kom til at opleve store stigninger relativt set som følge af indførelsen af et fast bidrag.
På grund af det nuværende niveau for takststørrelsen er 30-kubikmeterloftet i praksis ikke længere en begrænsning for størrelsen af det faste bidrag.
 Til nr. 3.
 Dette forslag er en følge af forslagene beskrevet under nr. 1 og nr. 6. Bestemmelsens henvisning til § 3, stk. 1 omfatter, på baggrund af ordlyden af § 3, stk.1, også regler fastsat i medfør af § 3, stk. 4-7, jf. bemærkningerne til nr. 5 og nr. 6.
Til nr. 4 Med dette forslag indsættes et nyt stk. 13 i § 2 a.
Med forslaget til stk. 13 foreslås det, at miljøministeren får bemyndigelse til at fastsætte regler om opgørelse af særbidragets størrelse og om dokumentation for beregningen.
Særbidraget er i dag reguleret i stk. 9.
 Det er hensigten, at ministeren fastsætter regler om, at de eksisterende regler i loven suppleres med et krav om, at spildevandsforsyningsselskaberne skal beregne særbidrag for hver enkelt virksomhed ud fra de omkostninger, som spildevandsforsyningsselskabet har til håndtering og behandling af det særligt forurenede spildevand fra den enkelte virksomhed.
Forslaget indebærer således, at spildevandsforsyningsselskaberne ikke længere har mulighed for at fastsætte en generel formel for beregning af særbidrag for alle tilsluttede virksomheder med særbidrag, men at hver enkelt virksomheds særbidrag skal beregnes konkret.
Det foreslås derfor samtidig, at ministeren kan fastsætte regler om, at spildevandsforsyningsselskabet skal kunne dokumentere individuelt, hvordan beregningen er foretaget, samt at fastsættelsen af særbidraget svarer til de omkostninger, som spildevandsforsyningsselskabet har i forbindelse med de enkelte virksomheder.
Der kan også fastsættes bestemmelser om spildevandsforsyningsselskabernes pligt til at udlevere den nævnte dokumentation.
Ministeren kan i forbindelse med fastsættelse af bestemmelser om beregning af særbidragets størrelse også fastsætte nødvendige bestemmelser om for eksempel forudsætningerne for opgørelsen af særbidraget.
Det kan for eksempel vedrøre en nærmere afgrænsning af begrebet husspildevand.
Med forslaget til 2. pkt. foreslås det i forlængelse heraf, at miljøministeren kan fastsætte en bagatelgrænse for, hvor lave ekstraomkostninger til håndtering og behandling af særlig forurenet spildevand, der kan fastsættes særbidrag for.
En sådan bagatelgrænse vil kunne fastsættes ud fra flere forskellige kriterier, herunder som en økonomisk grænse, eller som en stofmæssig/forureningsmæssig grænse.
Til nr. 5 Med forslaget om en nyaffattelse af § 3, stk. 1 pålægges spildevandsforsyningsselskaberne en pligt til en gang årligt at fastsætte størrelsen af variable differentierede degressive kubikmetertakster, der varierer afhængigt af vandforbruget, idet fastsættelse skal ske i overensstemmelse med de regler, der fastsættes af miljøministeren i medfør af forslaget til stk. 4-7, jf. bemærkningerne til nr. 6. I dag skal spildevandsforsyningsselskaberne en gang årligt fastsætte størrelsen af den gældende udifferentierede kubikmetertakst.
Indholdet i forslaget er således, at spildevandsforsyningsselskaberne skal fastsætte flere differentierede takster, frem for som i dag én takst.
Det er hensigten, at de differentierede degressive kubikmetertakster skal finde anvendelse fra 1. januar 2014 og derefter gradvist implementeres over fem år.
Spildevandsforsyningsselskaberne skal således første gang fastsætte differentierede takster i 2013 med virkning fra 1. januar 2014. Der henvises til forslaget om overgangsbestemmelse, jf. forslagets § 2.
Som det fremgår af den i dag gældende § 6, stk. 1, skal de fastsatte kubikmetertakster og bidrag overholde det prisloft, der er fastsat for spildevandsforsyningsselskabet i medfør af § 6 i lov om vandsektorens organisering og økonomiske forhold.
Det fremgår af de nugældende regler om prisloftregulering, at prisloftet udmeldes af Forsyningssekretariatet som et kronebeløb pr. kubikmeter med udgangspunkt i den samlede indtægtsramme og forventede vandmængde.
I relation til de med dette lovforslag indførte regler vedrørende differentierede takster bemærkes det, at der med bestemmelsen i § 6, stk. 1 menes, at indtægterne fra de differentierede og udifferentierede takster og øvrige bidrag, herunder eventuelle faste bidrag, samlet set skal overholde spildevandsforsyningsselskabets indtægtsramme.
Til nr. 6 Med forslaget til § 3, stk. 4, 1. pkt., foreslås det, at miljøministeren får pligt til at fastsætte nærmere regler om spildevandsforsyningsselskabets fastsættelse af variable kubikmetertakster.
I forslaget om degressive takster ligger, at miljøministeren ved fastsættelsen af krav om differentierede takster skal fastsætte nærmere regler, der indebærer, at taksten for et større vandforbrug, skal være lavere end taksten for et mindre vandforbrug.
Den hidtidige bestemmelse om, at det målte vandforbrug altid skal multipliceres med én ensartet takst uafhængigt af vandforbruget, foreslås således ophævet.
Se dog nedenfor vedrørende forslaget til § 3, stk. 5.
Det er hensigten, at miljøministeren ved udmøntningen fastsætter, at vandforbruget inddeles i tre grupper.
Til og med 500 kubikmeter, mellem 500 og til og med 20.000 kubikmeter samt over 20.000 kubikmeter.
Det bemærkes, at hjemlen også omfatter bemyndigelse til at fastsætte en anden gruppeinddeling eller et andet antal af grupper.
Det er hensigten, at det fastsættes, at alle vandforbrugere skal betale den samme takst for de første 500 kubikmeter henholdsvis for forbrug mellem 500 og til og med 20.000 kubikmeter.
Det er endvidere hensigten, at miljøministeren fastsætter krav om, at kubikmetertaksten for vandforbrug på mellem 500 og 20.000 kubikmeter fastsættes til en nærmere fastsat andel af kubikmetertaksten for vandforbrug på til og med 500 kubikmeter.
Tilsvarende er det hensigten, at kubikmeter taksten for vandforbrug over 20.000 kubikmeter fastsættes til en nærmere fastsat andel af kubikmetertaksten for vandforbrug på til og med 500 kubikmeter.
Da der er tale om degressive takster, vil taksten for vandforbrug til og med 500 kubikmeter være den højeste takst, taksten for vandforbrug mellem 500 og 20.000 kubikmeter den næsthøjeste takst, og taksten for vandforbrug over 20.000 kubikmeter den laveste takst.
De største lettelser i forhold til betalingen i dag vil således ske for vandforbrug over 20.000 kubikmeter.
Lettelsen for den del af det årlige vandforbrug, der ligger over 500 kubikmeter, indfases gradvist over fem år, således at vandforbrugere med et årligt forbrug på over 500 kubikmeter ved fuld indfasning i 2018 opnår en lettelse på op til 700 mio. kr. årligt.
Miljøministeren skal udmønte den foreslåede hjemmel i rette tid til, at spildevandsforsyningsselskaberne kan indarbejde de nye differentierede takster i betalingsvedtægten.
Derudover er det hensigten, at miljøministeren fastsætter krav om en gradvis indfasning af de nævnte krav til det indbyrdes forhold mellem de differentierede takster.
 Forslaget kan udmøntes således, at de differentierede degressive kubikmetertakster alene gælder for ejendomme, hvorfra der drives erhverv på markedsmæssige vilkår.
En virksomhed opererer på markedsvilkår, når den udbyder varer eller tjenesteydelser mod vederlag.
Det er ikke nødvendigt, at vederlaget generelt genererer en egentlig profit for virksomheden, og det er således tilstrækkeligt, at vederlaget alene dækker ydelsernes omkostninger.
I relation til dette forslag henvises til forslaget til § 3, stk. 6, jf. bemærkningerne herom nedenfor, hvor miljøministeren får bemyndigelse til at fastsætte regler om, at ejendomsejere skal afgive oplysning om, hvorvidt der fra ejendommen drives erhverv på markedsmæssige vilkår.
Såfremt der fastsættes en regel om, at de differentierede degressive kubikmetertakster alene gælder for ejendomme, hvorfra der drives erhverv på markedsmæssige vilkår, er der bemyndigelse til at fastsætte regler om, at denne betingelse af spildevandsforsyningsselskaberne skal anses for opfyldt, såfremt der er modtaget for eksempel den i § 3, stk. 6 nævnte oplysning.
I givet fald indebærer dette i praksis, at spildevandsforsyningsselskabet skal lægge en sådan oplysning til grund uden nærmere prøvelse.
Endvidere indebærer lovforslaget, at miljøministeren kan fastsætte regler om, at den i § 3, stk. 6, nævnte oplysning skal afgives inden et nærmere fastsat tidspunkt.
Dette tidspunkt kan være et tidspunkt, der ligger forud for den periode, som der beregnes vandafledningsbidrag for.
Dette betyder, at der kan fastsættes et skæringstidspunkt, der ligger forud for den egentlige beregningsperiode.
For så vidt angår ejendomme, der etableres efter skæringstidspunktet henvises der til bemærkningerne herom nedenfor.
Med forslaget til § 3, stk. 4, 2. pkt., foreslås det, at miljøministeren skal fastsætte hvilken takst der skal anvendes i medfør af lovens § 2 a, stk. 10 om statsveje.
Det bemærkes, at det er hensigten, at miljøministeren fastsætter krav om, at det årlige vejbidrag for statsveje beregnes ud fra den takst, der fastsættes for vandforbrug på til og med 500 kubikmeter.
Med forslaget til § 3, stk. 4, 3. pkt., foreslås det, at miljøministeren skal fastsætte øvrige regler, der er nødvendige med henblik på at spildevandsforsyningsselskaberne kan beregne vandafledningsbidrag på baggrund af de fastsatte differentierede degressive kubikmetertakster.
Dette kan omfatte pligter for såvel spildevandsforsyningsselskaber som ejere af ejendomme, der er tilsluttet spildevandsforsyningsselskabet.
Dette kan ligeledes omfatte regler om, hvordan spildevandsforsyningsselskabet skal opgøre vandforbrug pr. ejendom i forhold til beregning af vandafledningbidrag efter de differentierede og udifferentierede takster, jf. de foreslåede nye stk. 4, 1. pkt. og stk. 5. Der kan for eksempel være behov for at fastsætte nærmere regler i forhold til opgørelsen af vandforbruget på ejendomme med flere virksomheder.
Udstykningslovens ejendomsbegreb vil i den forbindelse blive taget i betragtning.
Med forslaget til det nye § 3, stk. 5, foreslås det, at miljøministeren kan fastsætte regler om, at der for de i bestemmelsen konkret nævnte ejendomme beregnes vandafledningsbidrag ud fra én ensartet kubikmetertakst.
Det er hensigten, at disse ejendomme skal betale efter den takst, der fastsættes for et vandforbrug på op til og med 500 kubikmeter uanset vandforbrugets størrelse, det vil sige den højeste takst.
Miljøministeren får således bemyndigelse til at fastsætte, at ejendomme, der har en tilladelse i henhold til lovens § 2 a, stk. 3, til anvendelse af det såkaldte justerede betalingsprincip, ikke skal følge den degressive trappemodel.
Tilsvarende omfatter dette forslag ejendomme, der har fået nedsat eller er fritaget for betaling i medfør af dispensationsreglen i § 2 b.
Ministeren får desuden bemyndigelse til at fastsætte regler om én ensartet kubikmetertakst uanset vandforbrug for ejendomme, hvorfra der ikke drives erhverv på markedsmæssige vilkår, samt for ejendomme, hvor ejeren ikke rettidigt har afgivet lovfastsatte oplysninger, jf. forslaget til stk. 4 og stk. 6.
Ejendomme, hvorfra der ikke drives erhverv på markedsmæssige vilkår, kan omfatte helårsboliger og sommerhuse samt ejendomme med både bolig og erhverv og ejendomme, hvorfra der udøves offentlig virksomhed, foreningsvirksomhed og lignende.
I forhold til for eksempel en ejendom, der er registreret i BBR som boligejendom og hvorfra, der drives erhverv, vil ministeren kunne fastsætte, at der for denne ejendom skal betales vandafledningsbidrag efter en ensartet takst uanset vandforbrug.
I medfør af forslaget til § 3, stk. 5, kan miljøministeren vælge at udmønte bemyndigelsen i forhold til alle eller nogle af de ejendomme, hvorfra der ikke drives erhverv på markedsmæssige vilkår.
Bemyndigelsen kan således for eksempel udmøntes til at fastsætte, at det alene er helårsboliger, sommerhuse og tilsvarende, der skal betale vandafledningsbidrag efter én ensartet takst.
Med forslaget til § 3, stk. 6, foreslås det, at miljøministeren får hjemmel til at fastsætte regler om, at ejeren af en ejendom har pligt til at afgive oplysninger til brug for spildevandsforsyningsselskabets fastsættelse af kubikmetertakster og opgørelse af vandafledningsbidrag, herunder for eksempel krav om digital afgivelse af oplysning herom i bestemte it-systemer samt frist for afgivelse af oplysning.
Med dette forslag får miljøministeren mulighed for at fastsætte regler om, at ejendomsejere skal afgive oplysning om, hvorvidt der fra ejendommen drives erhverv på markedsmæssige vilkår.
For de ejendomme, hvorfra der drives erhverv på markedsmæssige vilkår, kan det fastsættes, at afgivelsen af denne oplysning vil være en absolut forudsætning for at betale vandafledningsbidrag opgjort efter den differentierede, degressive model.
Oplysninger om hvorvidt der fra ejendommen drives erhverv på markedsmæssige vilkår, vil skulle indsendes inden spildevandsforsyningsselskaberne skal fastsætte kubikmetertaksterne i deres betalingsvedtægt.
Ministeren kan endvidere fastsætte hyppigheden for afgivelse af disse oplysninger.
 Formålet hermed er at sikre, at spildevandsforsyningsselskabet har de oplysninger, der er nødvendige dels i forhold til at beregne de differentierede kubikmetertakster for det efterfølgende år, og dels i forhold til at opkræve den rigtige takst.
 Miljøministeren kan i medfør af denne bemyndigelse for eksempel fastsætte, at ejeren af konkrete ejendomsgrupper har pligt til én gang at meddele, hvorvidt der fra ejendommen udøves erhverv på markedsmæssige vilkår, kombineret med en pligt til efterfølgende på eget initiativ, at give underretning, såfremt anvendelsen af ejendommen ændres på en sådan måde, at der ikke længere fra ejendomme udøves erhverv på markedsmæssige vilkår.
 I medfør af forslaget til § 3, stk. 6, kan miljøministeren ligeledes fastsætte regler om, at ejere af ejendomme, der ikke tidligere var tilsluttet, i forbindelse med tilslutningen efter anmodning fra spildevandsforsyningsselskabet skal afgive en oplysning, om, at ejendommen på tidspunktet for afgivelse af oplysningen anvendes eller forventes anvendt til erhverv på markedsmæssige vilkår med henblik på, at spildevandsforsyningsselskabet kan beregne vandafledningsbidrag for ejendommen for vandforbrug over 500 m³.
Med forslaget til § 3, stk. 7, foreslås det, at miljøministeren får mulighed for at fastsætte spildevandsforsyningsselskabets pligt til at orientere konkrete grupper af vandforbrugere om pligt til at afgive oplysning om, hvorvidt en ejendom anvendes til erhverv på markedsmæssige vilkår.
Dette kan omfatte en pligt til individuelt at orientere for eksempel ejere af ejendomme, der anvendes til erhverv på markedsmæssige vilkår, om deres pligt til inden en fastsat frist at afgive oplysning om markedsmæssigt erhverv for at opnå en lettelse i spildevandsbetalingen.
Miljøministeren får desuden bemyndigelse til at fastsætte, at spildevandsforsyningsselskabets udarbejdelse af vedtægt og fastsættelse af takster samt kommunalbestyrelsens godkendelse heraf skal ske indenfor en fastsat rimelig frist.
Formålet hermed er at bidrage til at de differentierede takster kan anvendes med virkning fra 1. januar 2014.
Til § 2 Det foreslås, at loven træder i kraft den 1. juli 2013.
 Med forslaget til stk. 2, foreslås det, at de nævnte bestemmelser først træder i kraft 1. januar 2014.
Med forslaget til stk. 3, foreslås det, at spildevandsforsyningsselskaber i 2013 med virkning pr. 1. januar 2014 skal fastsætte størrelsen af differentierede degressive kubikmetertakster, idet fastsættelsen og beregningen skal ske i overensstemmelse med regler fastsat i medfør af de i § 1, nr. 6 nævnte bestemmelser.
De fastsatte kubikmetertakster og bidrag skal overholde det prisloft, der er fastsat for spildevandsforsyningsselskabet i medfør af § 6 i lov om vandsektorens organisering og økonomiske forhold.
Der henvises til bemærkningerne herom vedrørende forslaget § 1, nr. 5 og 6.
De af spildevandsforsyningsselskabet fastsatte kubikmetertakster skal godkendes af kommunalbestyrelsen i den kommune, hvor spildevandsforsyningsselskabet er beliggende.
Miljøministeren kan i medfør af dette forslags nr. 6, jf. forslaget til § 3, stk. 7, fastsætte en frist for spildevandsforsyningsselskabets udarbejdelse af vedtægt og fastsættelse af takster samt kommunalbestyrelsens godkendelse heraf.
Formålet hermed er at bidrage til at sikre, at de differentierede takster anvendes fra 1. januar 2014 hverken før eller efter.
