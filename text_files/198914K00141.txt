Nr BTL 141 Betænkning over Forslag til lov om ændring af lov om erhvervsuddannelser  

  

 Nr L 141 1989-90, 1. samling Afgivet af Uddannelsesudvalget Afgivet: 19900502 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
 Et af udvalgets spørgsmål og ministerens besvarelse heraf optrykkes som  

 bilag til betænkningen.
 Endvidere har udvalget modtaget en skriftlig og mundtlig henvendelse fra  

 Landssammenslutningen af Handelsskoleelever.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse ved 3.  

 behandling.
Mindretallet finder, at hensigten med lovforslaget er gennem små gradvise  

 ændringer at forværre de studerendes økonomiske vilkår.
Anvendelsen af de  

 uklare begreber »i begrænset omfang« og »størsteparten« i  

 lovforslaget er et klart udtryk for den uklare afgrænsning af lovforslagets  

 rækkevidde.
Den begyndende brugerbetaling, der hermed indføres, rokker ved et  

 af de sidste fundamentale principper i dansk undervisningspolitik, nemlig den  

 vederlagsfri undervisning.
Betalingen for fotokopier er uhensigtsmæssig.
Dels er det ikke sikret, at  

 det er de elever, der rent faktisk får de tagne fotokopier, der kommer til at  

 betale for dem, jf. bestemmelsen om, at betalingen »kan fastsættes som  

 en gennemsnitsbetaling for skolens elever eller for grupper af elever på  

 skolen«.
Dels er det ikke eleverne, men lærerne, der bestemmer, i hvilket omfang  

 fotokopieret materiale skal indgå i undervisningen.
Der er altså ingen  

 sammenhæng mellem beslutningstageren og betaleren.
 Dels vil/kan det ofte være billigere at fotokopiere nogle relevante sider  

 eller eventuelt et relevant afsnit i en bog i stedet for at købe hele bogen.
 Desuden er fotokopiering af et vist omfang en nødvendighed for at kunne  

 meddele en undervisning, der er nogenlunde aktuel, jf. f.eks. undervisning i  

 foråret 1990 om den politiske og økonomiske udvikling i USSR og Østeuropa.
Endelig sker der ofte kopitagning til både undervisningsbrug og  

 administrativt brug på den samme maskine, uden at der foretages nogen  

 registrering af hvor mange af hver type.
Det vil sige, eleverne kommer også  

 til at betale for administrationens forbrug af fotokopier.
Eva Møller (KF) fmd.
Annelise Gotfredsen (KF) Merete Aarup (KF)  

 Inge Dahl-Sørensen (V) Povl Brøndsted (V) Pia Dahl (FP) Marianne Jelved (RV)  

 Jette Pors (CD) nfmd.
Lysholm Christensen (KRF) Jytte Andersen (S)  

 Helle Degn (S) Pernille Forchhammer (S) Anna-Marie Hansen (S) Frank Jensen  

 (S) Lone Møller (S) Aage Frandsen (SF) Hanne Thanning Jacobsen (SF) Bilag Et af udvalgets spørgsmål til undervisnings- og forskningsministeren og  

 dennes besvarelse heraf Spørgsmål:
 Ministeren bedes indhente Justitsministeriets vurdering af lovforslagets  

 overensstemmelse med grundlovens § 76, set i lyset af, at undervisningen på  

 handelsskoler og tekniske skoler (og gymnasiet) efterhånden er blevet en  

 naturlig del af den almene ungdomsundervisning, der tilbydes alle unge.
 Svar:
 Jeg vedlægger Justitsministeriets udtalelse af 2. april 1990.
Justitsministeriet Lovafdelingen København, den 2. april 1990 Undervisnings- og Forskningsministeriet Frederiksholms Kanal 21 1220 København K I skrivelse af 12. februar 1990 (j. nr. 1990-102-33) har  

 Undervisnings- og Forskningsministeriet anmodet Justitsministeriet om en  

 udtalelse til brug ved besvarelsen af et spørgsmål, som er stillet af  

 Folketingets Uddannelsesudvalg vedrørende et forslag om ændring af lov om  

 erhvervsuddannelser (L 141 - bilag 1). Spørgsmålet har følgende ordlyd:
»1. Ministeren bedes indhente Justitsministeriets vurdering af  

 lovforslagets overensstemmelse med grundlovens § 76, set i lyset af, at  

 undervisningen på handelsskoler og tekniske skoler (og gymnasiet) efterhånden  

 er blevet en naturlig del af den almene ungdomsundervisning, der tilbydes  

 alle unge.« I den anledning skal Justitsministeriet udtale følgende:
 1. Lovforslaget om ændring af lov om erhvervsuddannelser har følgende  

 ordlyd:
 » § 1. I lov nr. 211 af 5. april 1989 om erhvervsuddannelser  

 foretages følgende ændringer:
 1. . . .
 2. Efter § 19 indsættes:
» § 19 a.
Skoleundervisningen er vederlagsfri.
 Stk. 2. De undervisningsmidler, der er nødvendige for  

 undervisningen, skal af skolen stilles til rådighed for eleverne uden  

 betaling, jf. dog stk. 3.
Stk. 3. Undervisnings- og forskningsministeren kan bestemme, at  

 eleverne i begrænset omfang selv anskaffer undervisningsmidler.
Betaling for  

 fotokopier til undervisningsbrug kan fastsættes som en gennemsnitsbetaling  

 for skolens elever eller for grupper af elever på skolen.
 Stk. 4. Undervisnings- og forskningsministeren kan delegere sine  

 beføjelser efter stk. 3 til skolerne.
. . .« Forslagets § 19 a, stk. 3, giver således undervisnings- og  

 forskningsministeren hjemmel til at fravige reglen i stk. 2 om, at de  

 undervisningsmidler, der er nødvendige for undervisningen, er gratis.
I  

 bemærkningerne er der anført følgende herom:
» Til nr. 2. Af den foreslåede bestemmelse fremgår det i stk.  

 3, at der med udgangspunkt i, at undervisningsmidler normalt er gratis for  

 eleverne, kan træffes bestemmelse om, at eleverne i et begrænset omfang selv  

 skal anskaffe undervisningsmidler.
Dette gælder således ordbøger,  

 lommeregnere, papir og lignende til eget brug, herunder fotokopier.
Men  

 herudover åbnes der mulighed for, at eleverne i et vist omfang selv køber og  

 dermed kommer til at eje lærebøger, der kan have varig værdi for de  

 pågældende elever.
Det forudsættes dog, at det offentlige som hidtil afholder  

 størsteparten af udgifterne til de undervisningsmidler, der er nødvendige for  

 undervisningen.
. . .« 2. Grundlovens § 76 om retten og friheden til undervisning har følgende  

 ordlyd:
» § 76. Alle børn i den undervisningspligtige alder har ret  

 til fri undervisning i folkeskolen.
Forældre eller værger, der selv sørger  

 for, at børnene får en undervisning, der kan stå mål med, hvad der  

 almindeligvis kræves i folkeskolen, er ikke pligtige at lade børnene  

 undervise i folkeskolen.« Bestemmelsen i 1. pkt. indebærer, at undervisning i folkeskolen for  

 børn i den undervisningspligtige alder er gratis.
Bestemmelsen hindrer  

 således ikke, at elever i den undervisningspligtige alder betaler for  

 undervisningen i andre skoler end folkeskolen, eller at elever, der ikke er i  

 den undervisningspligtige alder, betaler for undervisningen i folkeskolen.
Det er overladt til lovgivningsmagten dels at foretage den nærmere  

 afgrænsning af »folkeskolen« i forhold til specielle og  

 videregående uddannelser, dels at fastlægge den undervisningspligtige alder.  

 Lovgivningsmagten har således vide - om end ikke ubegrænsede - rammer til at  

 afgrænse området for den undervisning, der må anses for omfattet af  

 gratisprincippet i grundlovens § 76, 1. pkt., jf.
Poul Andersen, Dansk  

 Statsforfatningsret, side 643, Alf Ross, Dansk Statsforfatningsret, 3.  

 gennemarbejdede udgave ved Ole Espersen, side 788, og Henrik Zahle, Dansk  

 Statsforfatningsret 3, Menneskerettigheder, side 213 f.
3. Den nærmere afgrænsning af folkeskolens begreb og fastlæggelsen af den  

 undervisningspligtige alder er foretaget i folkeskoleloven, jf.  

 lovbekendtgørelse nr. 438 af 20. juni 1989. Efter folkeskolelovens § 1 er  

 folkeskolen således den kommunale skole, der tilbyder undervisning efter  

 loven.
Efter § 34, stk. 1, indtræder undervisningspligten den 1. august i det  

 kalenderår, hvor barnet fylder 7 år, og ophører den 31. juli, efter at barnet  

 har modtaget regelmæssig undervisning i 9 år, hvori børnehaveklassen ikke er  

 medregnet.
Undervisningspligten ophører dog senest den 31. juli i det  

 kalenderår, hvor barnet fylder 17 år eller har afsluttet grundskolen eller  

 hermed ligestillet uddannelse.
Erhvervsuddannelserne er nærmere reguleret i lov nr. 211 af 5. april 1989  

 om erhvervsuddannelser.
Det fremgår af lovens § 5, at alle, der har opfyldt  

 undervisningspligten efter folkeskoleloven, og som opfylder betingelserne i  

 lovens §§ 6-8, har adgang til en erhvervsuddannelse.
I bemærkningerne til  

 bestemmelsen er det anført, at erhvervsuddannelserne som skolemæssig baggrund  

 har folkeskolens 9. klassetrin og ikke bygger på studentereksamen eller  

 højere forberedelseseksamen.
 Erhvervsuddannelserne er således ikke en del af folkeskolen for elever i  

 den undervisningspligtige alder.
 4. På den baggrund er det Justitsministeriets opfattelse, at forslaget om  

 ændring af lov om erhvervsuddannelser er i overensstemmelse med grundlovens §  

 76.
