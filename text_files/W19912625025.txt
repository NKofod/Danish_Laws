Udvalgets undersøgelse af Kanal-Danmark-samarbejdet på baggrund af  

 omtale i medierne.
Udvalget konstaterede, at de lokale tv-stationer: Kanal 2,  

 Københavns Amt (DDF, HTV, Vest TV og AOF), TV-0-Fynboen, Odense,  

 Århuskanalen, TV-Ålborg, TV Trekanten, Fredericia og ALT-TV Victor, Esbjerg i  

 Kanal-Danmark-samarbejdet ikke overtræder de gældende bestemmelser vedrørende  

 selvstændig programvirksomhed, idet den enkelte station suverænt står for  

 egen programvirksomhed.
Udvalget vedr.
Lokal Radio og TV har på møder den 19. februar, 19. marts,  

 18. juni, 13. august og 8. oktober 1991 behandlet en sag vedrørende  

 samarbejdet mellem Kanal 2 i Københavns Amt, TV-Odense, TV 8 i Århus, TV  

 Fredericia, TV-Ålborg og ALT TV Victor i Esbjerg.
På baggrund af omtale i  

 medierne om »Kanal Danmark-samarbejdet« mellem de seks  

 lokal-tv-stationer, har udvalget foretaget en nærmere undersøgelse med  

 henblik på at afdække, om samarbejdet er i strid med kravet i § 15 a, stk. 4,  

 i lov om radio- og fjernsynsvirksomhed (lovb. nr. 339 af 22. maj 1990) om, at  

 »tilladelsens indehaver skal selvstændigt udøve programvirksomheden, som  

 ikke må omfatte programmer, der i medfør af et fast samarbejdsforhold  

 udsendes af en anden indehaver af en tilladelse,...«.
 Udvalget har behandlet sagen på grundlag af følgende oplysninger: Udvalget  

 har ved skrivelse af 26. februar 1991 anmodet den enkelte station om en  

 udtalelse.
Det fremgår af stationernes udtalelser, at Kanal Danmarksamarbejdet  

 omfatter erfaringsudveksling, salg af reklametid på landsplan, samt fælles  

 filmindkøb.
Fælles filmindkøb har fundet sted siden 1986. Først via Nordisk  

 Film A/S i København, derefter via Hollywood Filmgruppe i Ålborg, Viking Film  

 i Oslo, Esselte Intertainment i København og nu Lifacto A/S i København.  

 Filmpakken er et tilbud, som den enkelte station kan benytte helt eller  

 delvis.
Betegnelsen Kanal Danmark er ca. halvandet år gammelt og har været anvendt  

 til markedsføring af de lokale tv-stationers reklamesalg, siden der i 1990 er  

 indgået aftale med Lifacto om at modtage et antal film og serier, mod til  

 gengæld at betale en del af tv-stationens nettoindtjening ved salg af  

 reklamer til Lifacto.
Den enkelte stations aftale med Lifacto er uafhængig af  

 Lifactos aftaler med andre stationer.
 Med hensyn til salg af sendetid til reklame oplyses, at flere af  

 stationerne har haft Radio/TV-Booking som fælles salgskontor i København  

 siden 1986. Salgssamarbejdet er i 1990 overflyttet til Kanal 2 Prime Time  

 A/S' salgsafdeling, efter at det tidligere benyttede salgskontor,  

 Radio/TV-Booking udelukkende ønskede at varetage salg af radioreklame.
 Det bemærkes specielt fra Kanal 2, at Kanal 2 Prime Time A/S ikke har  

 nogen selvstændig sendetilladelse, men udelukkende virker som  

 produktionsselskab for en række af sendetilladelseshaverne på frekvens 60 i  

 Københavns Amt (DDF, HTV, Vest TV og AOF).
Med henblik på at få sagen yderligere belyst, anmoder udvalget i brev af  

 26. marts 1991 den enkelte station om kopi af en eventuel aftale indgået  

 mellem stationen og Lifacto, samt en nærmere beskrivelse af det  

 kontraktretlige grundlag for den fælles markedsføring under betegnelsen Kanal  

 Danmarksamarbejdet.
Endvidere anmodes om komplette programoversigter for uge  

 12, 1991.
 Aftalerne med Lifacto omhandler: at Lifacto skal levere film og serier i  

 en periode på fem år i en bestemt takt: at den enkelte station og Lifacto en  

 gang om året forhandler titlerne for det næste års leverencer: at Lifacto har  

 krav på en vis del af stationens reklameindtægter som betaling for levering  

 af film, og at udredning mellem de to parter skal løses efter den i aftalen  

 fastsatte procedure.
 Af programoversigterne fremgår det: at en stor del af stationernes  

 sendeflade dækkes af film m.v. fra Lifacto: at filmene sendes tidsforskudt,  

 og at alle stationer sender egne lokalt producerede programmer.
 Kanal 2 Prime Time A/S oplyser, at man ikke har oprettet nogen filmaftaler  

 med Lifacto, idet Kanal 2 Prime Time A/S blot har medvirket i forhandlinger  

 omkring fællesindkøb for de øvrige stationer.
 I brev af 21. juni 1991 anmoder udvalget den enkelte station om at afgive  

 erklæring med hensyn til, om stationen er forpligtiget over for Lifacto til  

 at anvende den filmpakke, som stationen har indgået kontrakt med Lifacto om.
Det fremgår af stationernes svar, at alle suverænt bestemmer  

 programlægningen.
Stationerne tilbydes et udbud af film og serier, som de  

 frit kan vælge imellem.
Der er ingen forpligtigelse til at anvende  

 filmpakkens indhold helt eller delvis.
 Det fremgår imidlertid af en pressemeddelelse af 9. juli 1991 - udsendt af  

 Kanal Danmark til annoncører og reklamebureauer - at bestemte programmer  

 sendes inden for på forhånd fastsatte tidsintervaller.
 Udvalget har på den baggrund i brev af 15. august 1991 anmodet en  

 repræsentant fra Kanal Danmark om at møde for udvalget med henblik på en  

 nærmere afklaring af forholdet mellem Lifacto, Kanal Danmark og tilsluttede  

 lokal-tv-stationer.
Adm. direktør Bent Helvang og Claus Sørensen gav møde for udvalget den 8.  

 oktober 1991. Af den mundtlige redegørelse fremgik, at oplysningerne i  

 pressemeddelelse af 9. juli 1991 om at bestemte programmer sendes inden for  

 bestemte tidsrum bygger på, at den enkelte station planlægger sin  

 programflade lang tid i forvejen.
Kanal Danmarks salgskontor kan herefter  

 indhente oplysninger fra de lokale stationer om programplaner og herefter  

 videregive disse oplysninger til annoncører m.v.
 At der er et vist sammenfald med hensyn til de lokale stationers  

 programvalg skyldes, at udviklingen inden for kommercielt tv går i retning  

 af, at den enkelte station er nød til at placere bestemte programtyper på  

 særligt attraktive sendetidspunkter for at opnå så høje seertal som muligt.
 Der er ingen bindinger for den enkelte station over for Lifacto om at  

 anvende den filmpakke, eller dele heraf, som stationen har indgået kontrakt  

 med Lifacto om.
 Den enkelte station står således suverænt for sin egen programvirksomhed.
 Udvalget skal på den baggrund udtale:
 Udvalget må på det foreliggende grundlag konstatere, at de lokale  

 tv-stationer, som indgår i Kanal Danmark-samarbejdet, ikke overtræder de  

 gældende bestemmelser vedrørende selvstændig programvirksomhed, idet den  

 enkelte station suverænt står for egen programvirksomhed.
