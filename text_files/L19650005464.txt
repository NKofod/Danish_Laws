 I forbindelse med Tanganyikas opnåelse af uafhængighed tilkendegav den  

 tanganyikanske regering i december 1961, at den fra den 9. december 1963 at  

 regne ville anse bilaterale traktater, som før uafhængigheden gyldigt var  

 afsluttet på Tanganyikas vegne af Storbritannien eller udstrakt af  

 Storbritannien til at gælde for Tanganyika, for bortfaldet, medmindre der  

 forinden var taget skridt til at søge sådanne aftaler opretholdt.
 Ved noter af henholdsvis 7. december 1963 og 13. marts 1964 fra  

 Tanganyikas udenrigsministerium til det kgl. konsulat i Dar-es-Salaam og  

 svarnoter af 4. august 1964 fra den kgl. ambassade i Nairobi er der opnået  

 enighed om, at nedennævnte traktater forbliver i kraft, indtil der ved  

 direkte forhandlinger mellem Danmark og Tanganyika kan indgås nye  

 overenskomster:
 1. Konvention af 29. november 1932 mellem Danmark og  

 Storbritannien om visse civil-processuelle forhold (retshjælpkonventionen,  

 jfr. udenrigsministeriets bekendtgørelse nr. 206 af 24. maj 1933, som senere  

 ved notifikation fra den britiske regering er udstrakt til at omfatte bl.a.  

 Tanganyika, jfr. udenrigsministeriets bekendtgørelse nr. 329 af 30. november  

 1934.
2. Overenskomst af 27. marts 1950 mellem Danmark og  

 Storbritannien til undgåelse af dobbeltbeskatning, jfr. udenrigsministeriets  

 bekendtgørelse nr. 44 af 13. juli 1950, Lovtidende C, som ved noteveksling af  

 17. januar 1959, jfr. udenrigsministeriets bekendtgørelse nr. 41 af 16.  

 september 1959, Lovtidende C, er udvidet til at omfatte bl.a.
Tanganyika.
 Ovenstående indebærer ingen ændring af det hidtidige traktatforhold over  

 for Zanzibar, der i mellemtiden har indgået unionsforbindelse med Tanganyika.
 Udenrigsministeriet, den 7. maj 1965.
 Per Hækkerup.
