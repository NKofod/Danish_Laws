Betænkning afgivet af Erhvervs-, Vækst- og Eksportudvalget den 24. maj 2018 Betænkning over Forslag til lov om Vækstfonden [af erhvervsministeren (Brian Mikkelsen)]:
1. Ændringsforslag Erhvervsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 20. december 2017 og var til 1. behandling den 16. januar 2018. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 7 møder.
 Udvalget har endvidere i forbindelse med behandlingen af lovforslaget den 21. februar 2018 holdt et møde med Vækstfonden og Muuto.
Høring Et udkast til lovforslaget har inden fremsættelsen været sendt i høring, og erhvervsministeren sendte den 11. december 2017 dette udkast til udvalget, jf.
ERU alm. del  bilag 77 (folketingsåret 2016-17). Den 12. januar 2018 sendte erhvervsministeren de indkomne høringssvar og et notat herom til udvalget.
Spørgsmål Udvalget har stillet 13 spørgsmål til erhvervsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL og ALT) indstiller lovforslaget til vedtagelse med det stillede ændringsforslag.
Socialdemokratiets medlemmer af udvalget glæder sig over, at ændringsforslaget vedrørende Vækstfondens adgang til den statslige genudlånsordning sikrer, at lånerammen kan indregnes fuldt ud i virksomhedens likviditetsberedskab.
Adgangen sikrer dermed Vækstfondens aktiviteter i de tilfælde, hvor Vækstfondens likviditet kommer under pres, og sikrer desuden, at Vækstfonden ikke skal frigøre likviditet før tid alene med henblik på at kunne udbetale udbytte.
Det sikrer, at lovgivningen vedrørende Vækstfondens genudlån er i overensstemmelse med Nordsøaftalen, som ligger til grund for lovforslaget.
Et mindretal i udvalget (EL og ALT) indstiller lovforslaget til forkastelse ved 3. behandling.
Mindretallet vil stemme hverken for eller imod det stillede ændringsforslag.
Enhedslistens medlemmer af udvalget bemærker, at Enhedslisten er modstander af Nordsøaftalen af 22. marts 2017, som gav en skattelettelse til Mærsk.
Efter skattelettelsen har Mærsk solgt sin olieaktivitet på dansk grund til et stort udenlandsk konsortium.
I den nuværende situation bør Vækstfondens midler bruges på nystartede og perspektivrige små og mellemstore virksomheder og ikke på støtte til store etablerede olievirksomheder.
På den baggrund stemmer Enhedslisten imod lovforslaget.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 17 Af erhvervsministeren, tiltrådt af et flertal (udvalget med undtagelse af EL og ALT):
 1) Paragraffen affattes således:
 »§ 17. Finansministeren kan lade Vækstfonden optage genudlån hos Danmarks Nationalbank inden for en samlet ramme på maksimalt 1 mia. kr.
 Stk. 2. Genudlånsadgangen på 1 mia. kr. skal sikre Vækstfondens aktiviteter i tilfælde, hvor Vækstfondens likviditet kommer under pres, og sikre, at Vækstfonden ikke skal frigøre likviditet før tid med henblik på at kunne udbetale udbytte.
 Stk. 3. Genudlånsadgangen på 1 mia. kr., jf. stk. 1, medregnes i Vækstfondens likviditetsberedskab.
 Stk. 4. Vækstfonden betaler en provision til staten på 0,15 pct. p.a. af det nominelle udestående på lån optaget i medfør af stk. 1.
Stk. 5. Bestemmelserne i § 2, stk. 2, 4 og 5, i lov om bemyndigelse til optagelse af statslån, jf. lovbekendtgørelse nr. 849 af 22. juni 2010, finder anvendelse på genudlån efter stk. 1.« [Præcisering] Bemærkninger Til nr. 1 Som opfølgning på den fastlagte udbyttepolitik for Vækstfonden, der følger af Nordsøaftalen, får Vækstfonden med den foreslåede bestemmelse adgang til statslige genudlån på maksimalt 1 mia. kr.
 Der er tale om en genudlånsadgang, der skal sikre Vækstfondens aktiviteter i de tilfælde, hvor Vækstfondens likviditet kommer under pres, og desuden sikre, at Vækstfonden ikke skal frigøre likviditet før tid alene med henblik på at kunne udbetale udbytte.
 Det foreslås i stk. 1, at finansministeren kan lade Vækstfonden optage genudlån hos Danmarks Nationalbank inden for en samlet ramme på maksimalt 1 mia. kr.
 Det er finansministeren, der forestår optag af genudlån i Nationalbanken, idet finansministeren har lov- og ressortansvaret for statens låntagning og gæld i henhold til § 2, stk. 1, i bekendtgørelse nr. 849 af 22. juni 2010 af lov om bemyndigelse til optagelse af statslån, og det foreslås således med bestemmelsen, at finansministeren giver Vækstfonden en adgang til statsligt genudlån inden for en ramme på 1 mia. kr. uden tidsmæssig begrænsning.
 Beløbet for adgangen til statsligt genudlån indgår i Vækstfondens likviditetsberedskab, men det forudsættes samtidig, at Vækstfonden ikke kan optage konkrete lån efter det foreslåede stk. 1 uden en bemyndigelse hertil.
Bemyndigelsen til at anmode om trækket på genudlånsadgangen får Vækstfonden af erhvervsministeren efter anmodning fra Vækstfondens bestyrelse.
Trækket på genudlånet beregnes som det til enhver tid nominelle beløb.
Det forudsættes i den forbindelse, at Vækstfondens bestyrelse i sin anmodning til erhvervsministeren redegør for de relevante forhold i forbindelse med sin anmodning om statsligt genudlån, herunder baggrunden for behovet for det statslige genudlån, hvor stort et beløb der ønskes i genudlån, og låneperioden.
Det forudsættes derudover, at Folketingets Finansudvalg orienteres om Vækstfondens anmodning om statsligt genudlån, i forbindelse med at denne fremsendes til erhvervsministeren.
Det foreslås i stk. 2, at genudlånsadgangen på 1 mia. kr. kan anvendes i situationer, hvor Vækstfondens likviditet nærmer sig det niveau, der som minimum vurderes nødvendigt for en forsvarlig drift af virksomheden givet dens aktiviteter.
Rammerne for opgørelsen af Vækstfondens nødvendige likviditetsberedskab, givet aktivitetsniveauet, fastlægges i det strategiske styringsdokument for Vækstfonden eller i et tilsvarende dokument, som udarbejdes i forbindelse med erhvervsministerens tilsyn med virksomheden.
Det foreslås i stk. 3, at genudlånsadgangen på 1 mia. kr. medregnes i Vækstfondens likviditetsberedskab.
Bestemmelsen er en konsekvens af, at Vækstfonden får en adgang til genudlån inden for en ramme på 1 mia. kr., og er indsat for at præcisere, at genudlånsadgangen indgår på linje med Vækstfondens øvrige likviditet i forbindelse med opgørelsen af denne.
Dette betyder, at den samlede ramme på 1 mia. kr. indgår i Vækstfondens likviditetsberedskab og skal medregnes i denne, uanset om der er sket et konkret træk herpå.
 Det foreslås i stk. 4, at Vækstfonden betaler en provision til staten på 0,15 pct. p.a. af det nominelle udestående på lån optaget i medfør af stk. 1.
 Det foreslås i stk. 5, at bestemmelserne i § 2, stk. 2, 4 og 5, i lov om bemyndigelse til optagelse af statslån, jf. bekendtgørelse nr. 849 af 22. juni 2010 af lov om bemyndigelse til optagelse af statslån, finder anvendelse på genudlån efter stk. 1.
 Af § 2, stk. 2, følger, at udlån til statsinstitutioner og statslige selskaber m.v. ikke må ydes på bedre vilkår, end staten selv kan opnå som låntager.
 Af § 2, stk. 4, følger, at provision for lån betales en gang om året i hele låneperioden med virkning fra valørdagen, og at provisionen opgøres for hvert år pr. 31. december.
 Af § 2, stk. 5, følger, at finansministeren kan fastsætte nærmere regler om statens adgang til at yde udlån til statsinstitutioner og statslige selskaber m.v. og om vilkårene herfor, herunder bl.a. vedrørende betaling af provision.
 For en nærmere gennemgang af den praktiske betydning af de nævnte bestemmelser i § 2, stk. 2, 4 og 5, i bekendtgørelse nr. 849 af 22. juni 2010 af lov om bemyndigelse til optagelse af statslån, kan der henvises til de specielle bemærkninger i L 111 Forslag til lov om bemyndigelse til optagelse af statslån, jf. folketingsåret 1993-94, A L 111 som fremsat, side 2113, og L 135 Forslag til lov om ændring af lov om bemyndigelse til optagelse af statslån, jf. folketingsåret 2007-08, A L 135 som fremsat, side 4935.
 Det er i forlængelse af den foreslåede bestemmelse hensigten, at erhvervsministeren og finansministeren inden udgangen af 2018 gør status for virksomhedens likviditetsbehov og finansielle situation i øvrigt med henblik på at drøfte Vækstfondens fremtidige finansiering.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Per Nørhave (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Carl Holst (V) Hans Christian Schmidt (V) Erling Bonnesen (V) Jane Heitmann (V) Villum Christensen (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Kasper Roug (S) Thomas Jensen (S) Henrik Sass Larsen (S) Pelle Dragsted (EL) Henning Hyllested (EL) Rasmus Nordqvist (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
