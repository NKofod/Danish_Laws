Spaltning Reference:  FUL § 15 c, stk. 2., LV 1995 S.D.2 Et revisionsfirma ansøgte på vegne af A ApS  

 Ligningsrådet om tilladelse til spaltning til to nye tablerede  

 selskaber B ApS og C ApS.
Det var hensigten, at A ApS inden spaltningen  

 skulle omdannes til aktieselskab.
A ApS ville i forbindelse med spaltningen  

 ophøre uden likvidation.
Det fremgik af sagen, at B ApS skulle modtage samtlige aktiver og passiver  

 knyttet til driftsmidlerne i A ApS.
Herudover ville B ApS ved spaltningen  

 få et mellemregningsforhold på kr. 1.800.000 med C ApS.
C ApS  

 skulle alene modtage en fordring på B ApS stor kr. 1.800.000.
 Told- og Skattestyrelsen udtalte i anledning af det ansøgte  

 følgende:
 Ifølge FUL § 15 a, stk. 2, er det bl.a. en betingelse for skattefri  

 spaltning, at et selskab samtidig med sin opløsning og uden  

 likvidation overfører sine samlede aktiver og passiver til to eller  

 flere eksisterende eller nye selskaber.
 I den ansøgte spaltning skal et af de udspaltede selskaber - C ApS  

 - alene modtage fordring stor kr. 1.800.000 på det andet udspaltede  

 selskab - B ApS.
 Det var derfor styrelsens opfattelse, at en fordring på B ApS som  

 følge af, at dette selskab skulle modtage samtlige aktiver og passiver  

 fra det udspaltende selskab, ikke var et aktiv hidrørende fra det  

 spaltede selskab, idet det spaltede selskab ikke forud for spaltningen besad  

 en fordring på sig selv, med den virkning, at denne fordring kunne  

 indgå blandt de spaltede aktiver og passiver.
 Revisor havde oplyst, at den fordring C ApS skulle modtage alene ville  

 blive tilvejebragt ved en regnskabsmæssig postering i forbindelse med  

 spaltningen, og at det ikke var hensigten, at C ApS skulle modtage likvider  

 fra det spaltende selskab.
 Heri lå modsætningsvis, at det spaltende selskab ved  

 spaltningen skulle overdrage samtlige aktiver og passiver til B ApS, og at  

 mellemregningsforholdet mellem dette selskab og C ApS først ville  

 opstå efter spaltningens gennemførelse.
 I den konkrete sag ville fordringen udspringe af et mellemværende  

 mellem B ApS og C ApS, og ikke som følge af, at C ApS skulle modtage  

 aktiver og passiver fra A ApS.
 Mellemregningen sås endvidere blot at være etableret med det  

 formål, at A ApS kunne opfylde betingelsen om, at en spaltning skal  

 omfatte to eller flere selskaber.
 Det ville således alene være B, der skulle modtage aktiver og  

 passiver fra det spaltende selskab.
Betingelsen om, at det spaltende selskab skal overføre sine samlede  

 aktiver og passiver til to eller flere eksisterende eller nye selskaber var  

 derfor ikke opfyldt, hvorfor den ansøgte spaltning ikke var omfattet  

 af FUL § 15 a.
Styrelsen indstillede derfor, at det ansøgte ikke  

 skulle imødekommes.
 Ligningsrådet tiltrådte Told- og Skattestyrelsens  

 indstilling.
