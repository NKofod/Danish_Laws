Skriftlig fremsættelse (5. oktober 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af lov om inddrivelse af gæld til det offentlige, kildeskatteloven, skatteindberet-ningsloven, lov om fuldbyrdelse af straf m.v. og lov om Den Internationale Straffedomstol og om ophævelse af lov om Det Fælles Lønindeholdelsesregister (Styrkelse af inddrivelsen med henblik på at nedbringe danskernes gæld til det offentlige) (Lovforslag nr.
L 10) Det er vigtigt at sikre grundlaget for en effektiv inddrivelse af gæld til det offentlige.
Det er ikke rimeligt, at andre borgere skal betale for dem, der ikke betaler deres gæld til det offentlige.
Når gæld til det offentlige ikke betales, udhules finansieringen af de velfærdsydelser, som alle nyder godt af, og tilliden til skattevæsenet kan lide et knæk.
 Lovforslaget udmønter dele af Aftale om nedbringelse af danskernes gæld til det offentlige, som regeringen (Socialdemokratiet), Venstre, Socialistisk Folkeparti, Radikale Venstre, Det Konservative Folkeparti, Liberal Alliance, Alternativet og Kristendemokraterne indgik den 20. juni 2022.
Der foreslås fire tiltag, der skal sikre, at flere afdrager på deres gæld, rimelige vilkår for skyldnere, at udsatte skyldnere hjælpes og en langsigtet plan for effektiv opkrævning og inddrivelse.
Det første initiativ vedrører en forenklet model for lønindeholdelse, der skal udvide Gældsstyrelsens muligheder for at inddrive gæld fra skyldnere både under og over lavindkomstgrænsen.
Det andet initiativ går ud på, at inddrivelsesrenten nedsættes med 4 pct.-point (fra aktuelt 7,55 pct. til 3,55 pct.), så flere skyldnere får mulighed for hurtigere at afdrage på deres gæld til det offentlige.
Det tredje initiativ om indførelse af en ny »ret og pligt«-ordning skal sikre, at det kan betale sig at arbejde, så ingen fastholdes uden for arbejdsmarkedet på grund af udsigtsløs gæld.
Skyldnere, der gør en indsats og selv tager initiativ til at forbedre deres livssituation (fx ved at finde arbejde eller gennemføre en uddannelse), vil således delvist kunne få eftergivet deres gæld til det offentlige.
Det fjerde initiativ har til formål at reducere antallet af småskyldnere og understøtte, at myndighederne bruger deres ressourcer effektivt, ved at indføre en bagatelgrænse for inddrivelse af gæld, så Gældsstyrelsen automatisk kan afskrive gæld for skyldnere med en samlet gæld på under 200 kr. i et af inddrivelsessystemerne.
Det foreslås, at loven træder i kraft den 1. januar 2023, idet skatteministeren dog bemyndiges til at fastsætte tidspunktet for ikrafttrædelse af lovens dele om styrket lønindeholdelse og en bagatelgrænse for inddrivelse af gæld, da der er behov for at foretage nødvendige systemtilpasninger, før disse dele af loven kan træde i kraft.
Det forventes, at delen om en bagatelgrænse for inddrivelse af gæld vil kunne få virkning fra 3. kvartal 2023, og at delen om styrket lønindeholdelse vil kunne træde i kraft omkring sommeren 2023.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
