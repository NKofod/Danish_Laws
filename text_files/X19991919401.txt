TV-reklame for musikbranchen I et brev af 10. oktober 1999 har Kaare Lund klaget over  

 en tv-reklame for musikbranchen, udsendt på TV2 Danmark.
I reklamen ses en ung mand siddende foran en computer,  

 mens han hører tysk schlagermusik.
På et skilt og i speaken  

 kundgøres teksten: "Mogens laver ulovlige kopier af tyske  

 schlagere.
Han overtræder ikke alene loven.
Han har også pisse  

 dårlig musiksmag". Herefter høres lyden af en som bliver  

 slået, og der vises teksten: "CD-pirater straffes.  

 MUSIKBRANCHEN".
 Klageren har gjort gældende, at reklamen er strid  

 med god markedsføringsskik idet den giver udtryk for, at alle der  

 lytter til tyske schlagere har  pissedårlig musiksmag , at sprogbrugen  

 er uværdig, og at den nedvurderer en anden stats musiktraditioner.
I en udtalelse af 26. oktober 1999 har annoncøren  

 bl.a. anført, at hensigten med kampagnen er at gøre  

 opmærksom på, at kopiering ikke adskiller sig fra at  

 stjæle, og at kopiering retsforfølges med erstatningsansvar og  

 straf.
Det er endvidere anført, at filmens budskab er henvendt til  

 unge mennesker i alderen 13-29 år, og at formålet med at anvende  

 et provokerende udtryk som  pissedårlig  har været at vælge  

 en sprogbrug, der anvendes af målgruppen i dennes dagligdag.
TV2 Reklame har i en udtalelse af 11. november 1999 bl.a.  

 anført, at formålet med reklamen er at fortælle  

 børn og unge, at det er ulovligt at kopiere CD ere.
Brugen af  

 udtrykket  pissedårlig musiksmag  skal ses under hensyn til  

 formålet med reklamen og det forhold, at den henvender sig til en  

 forholdsvis ung målgruppe på en humoristisk måde.
 Radio- og TV-Reklamenævnet har behandlet sagen  

 på et møde den 8. december 1999 og har truffet følgende  

 afgørelse:
 Nævnet bemærker indledningsvis, at  

 Forbrugerombudsmanden for nylig har taget stilling til en sag med en  

 problemstilling, som er beslægtet med den her foreliggende.
 Det følger af Reklamebekendtgørelsens § 7  

 stk. 1, at TV-reklamer skal være udformet med behørig social  

 ansvarsfølelse, og det følger endvidere af  

 markedsføringslovens § 1, at reklamer skal være i  

 overensstemmelse med god markedsføringsskik.
Det fremgår af sagen, at formålet med reklamen  

 er at bibringe seerne et budskab om, at det ikke er tilladt at foretage  

 kopiering af CD ere.
Nævnet kan tiltræde, at der er et  

 anerkendelsesværdigt behov for at komme med et sådant budskab,  

 men finder imidlertid, at udformningen er blevet meget uheldig.
Den  

 påklagede reklame er egnet til at give seerne en opfattelse af, at al  

 kopiering er ulovlig, og at alle kan straffes.
Idet det bemærkes, at  

 visse former for analog kopiering kan ske lovligt, og at det ikke efter dansk  

 ret er muligt at straffe børn og unge under 15 år, finder  

 Nævnet, at reklamen kan give anledning til en urigtig opfattelse af  

 retstilstanden.
 Om reklamens form finder Nævnet endvidere, at den  

 benyttede sprogbrug og afsluttende lydsekvens er uheldig og kan virke  

 stødende på et stort antal seere.  Det forhold, at reklamen  

 tilsigter at være humoristisk, giver næppe tilstrækkelig  

 begrundelse for at tale nedsættende om tysk schlagermusik.
Det er således Nævnets opfattelse, at reklamen  

 ikke er i overensstemmelse med reglerne om behørig social  

 ansvarsfølelse og god markedsføringsskik.
Reklamen må  

 derfor ikke vises mere.
 Nævnets afgørelse er énstemmig.
