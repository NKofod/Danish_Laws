 Dette er hæfte nr. 9 i en serie på 28 om reglerne for fagene i gymnasiet.  

 Det indeholder de bestemmelser om film- og TV-kundskab, som er fastsat i § 10  

 i bekendtgørelse af 4. november 1987 om fagene i gymnasiet (* 1). Desuden  

 indeholder hæftet de vejledende retningslinier for faget.
Vejledende retningslinier Film- og TV-kundskab Undervisningens formål:
Formålene udgør en helhed og undervisningen sigter mod, at de tilsammen  

 bliver opfyldt i løbet af undervisningen.
For at understrege fagets særegne  

 karakter står som første formål i bekendtgørelsen, at eleverne skal  

 »udvikle deres evne til at udtrykke sig selvstændigt og kreativt i  

 billedmedierne« og »blive til aktive og bevidste brugere og  

 forbrugere af medierne film og TV«.
Dette skal dog ikke ske på  

 bekostning af de intellektuelle/analytiske sider af faget, men i et samspil  

 med disse.
 I dag formidles flere og flere informationer via film og de elektroniske  

 massemedier, og det er derfor et væsentligt formål med undervisningen i faget  

 film- og TV-kundskab, at eleverne får kendskab til disse mediers specifikke  

 sprog.
Ikke mindst i ungdomskulturen spiller film og de elektroniske medier en  

 central rolle.
Det er derfor nødvendigt, at undervisningen tager hensyn til  

 elevernes erfaringsverden og oplevelser.
Undervisningen skal udvikle og skabe  

 en forståelse for billedmedierne, deres sprog og kompleksitet, for at  

 eleverne kan erhverve sig de forudsætninger, der er nødvendige for at  

 forholde sig kritisk og bevidst til den mediekultur, der omgiver dem.
Derved  

 kan eleverne også opnå en større oplevelse af billed- og lydmedierne.
 Ved selv at arbejde med film/video kan eleverne forstå disse mediers  

 særlige arbejdsprocesser og de muligheder for bevidsthedsskred og intensitet,  

 levende billeder kan have.
Det er også fagets formål at give eleverne grundlag for på længere sigt at  

 bruge de muligheder, som en demokratisering af adgangen til massemedierne vil  

 tilbyde.
En proces, som allerede er i gang og som uden tvivl vil accelerere i  

 fremtiden.
 Undervisningens indhold:
 Det er væsentligt, at undervisningen tilrettelægges således, at fagets  

 analytiske og praktiske discipliner indgår i en vekselvirkning og derved  

 supplerer hinanden.
I bekendtgørelsen er det fastsat, at arbejdet med fagets praktiske og  

 teoretiske discipliner tidsmæssigt fordeles ligeligt.
Det er læreren, der i  

 samråd med eleverne bestemmer, om holdet skal starte med det praktiske eller  

 det teoretiske arbejde.
Det vil dog ofte være mest hensigtsmæssigt at bruge  

 de lyse timer om efteråret og foråret til praktikken.
Efter en kort  

 introduktion til faget kan det praktiske arbejde således med fordel  

 påbegyndes.
Det praktiske arbejde Det praktiske arbejde består af fremstilling af billed- og  

 lydproduktioner, i almindelighed video, lyd/dias og super 8. Praktikforløbene  

 tilrettelægges som gruppearbejde.
Pilotprojektet Det er en god ide, at eleverne hurtigt kommer i gang med et pilotprojekt:  

 et praktikforløb i form af en bunden opgave.
Dels vil eleverne få kendskab  

 til det særlige ved film- og TV-faget i forhold til de bogligt orienterede  

 fag og dels vil de gennem det praktiske arbejde hurtigere få en større  

 indsigt i og forståelse for anvendelsen af filmsprogets udtryksmidler.
I forbindelse med pilotprojektet er det vigtigt at understrege, at det  

 indholdsmæssige kan træde i baggrunden til fordel for indøvelsen af  

 arbejdsfunktioner og betjening af apparatur.
Eleverne i gruppen skal have  

 mulighed for hver især at afprøve alle de funktioner, der knytter sig til  

 deres produktion.
 Naturlige faser i praktikforløbet vil være: 1) indføring i filmsproget  

 (billedudsnit, kamerabevægelser, klip, montage osv.), 2) apparaturgennemgang,  

 3) research og udarbejdelse af storyboard, 4) optagelse, 5)  

 klipning/editering, 6) lydlægning samt 7) forevisning og evaluering.
Såfremt der arbejdes med to pilotprojekter skal det sikres, at det andet  

 projekt på afgørende punkter indeholder nye problemstillinger for eleverne i  

 forhold til det første.
Det kan f.eks. være gennem arbejdet med et andet  

 medie eller en anden genre.
Læreren skal evaluere den enkelte gruppes storyboard, inden optagelserne  

 begynder samt de råoptagelser, der skal danne udgangspunkt for  

 klipning/editering.
Evalueringen kan foregå enten som en drøftelse med  

 gruppen eller i form af en skriftlig kommentar.
Den endelige evaluering  

 finder sted i klassen.
Eksamensproduktionen De større produktioner, som opgives til eksamen, bygger videre på den  

 grundlæggende viden om medierne, som er opnået gennem arbejdet med  

 pilotprojekterne.
Som regel vil det være hensigtsmæssigt at placere arbejdet  

 med de større produktioner i slutningen af 2. semester, så også den opnåede  

 viden fra de teoretiske forløb kan udnyttes.
Man kan eventuelt sideløbende  

 med det sidste teoretiske forløb påbegynde planlægningen af produktionerne.  

 Det samlede tidsforbrug vil normalt strække sig over ca. 10-12 uger.
 Arbejdet med produktionerne kan tilrettelægges således:
1. gruppeinddeling/valg af medie 2. ide 3. synopsis 4. research 5. manuskript/drejebog 6. storyboard 7. produktionsplan 8. optagelse 9. klipning, redigering, editering 10. lydlægning, mixning, dubbing.
I princippet er arbejdsprocessen den samme som ved pilotprojekterne, men  

 de større produktioner stiller eleverne friere i valg af emne og form,  

 samtidig med at der forventes en større grad af selvstændighed i  

 tilrettelæggelsen af de enkelte faser i produktionen.
Det er vigtigt at  

 understege nødvendigheden af en grundig planlægning.
Det er ligeledes  

 vigtigt, at læreren nøje følger gruppens arbejde i den første del af  

 eksamensprojektet, kommenterer det og fremkommer med eventuelle  

 ændringsforslag.
Under planlægningen skal gruppen overveje, hvilken  

 synsvinkel man vil anvende og hvilken modtagergruppe man henvender sig til.
Eksamensproduktionen stiller arbejdsmæssigt store krav til eleverne, fordi  

 produktionens faser er mange og tidskrævende.
Eksamensproduktionens omfang og  

 tidsforbrug skal derfor nøje overvejes.
Læreren skal i sin vejledning sørge  

 for at arbejdet står i rimeligt forhold til fagets timetal.
Normalt vil  

 eksamensproduktionen være et afrundet produkt, men det kan eventuelt have  

 form af en eller flere udvalgte, gennemarbejdede sekvenser fra drejebogen.
Det anbefales, at de enkelte grupper består af 3-5 personer, afhængigt af  

 medie og emne.
Produktionsgrupperne dannes primært af eleverne selv efter  

 grundig vejledning af læreren.
Det er væsentligt for et vellykket  

 gruppearbejde, at der blandt gruppens medlemmer er konsensus om emne/ ide, et  

 ensartet ambitionsniveau og en fælles indstilling til tidsforbruget i forhold  

 til projektet.
I forbindelse med gruppedannelsen og gruppens arbejde er det også vigtigt  

 at være opmærksom på kønsspecifikke faktorer.
Både pigerne og drengene skal  

 deltage i de forskellige arbejdsområder, der er knyttet til en produktion.  

 For at bløde fastlåste kønsroller op kan det være en ide at danne rene pige-  

 eller drengegrupper.
Resultatet heraf kan ofte være inspirerende og  

 udbytterigt.
Det teoretiske arbejde I bekendtgørelsen fastsættes, at der skal arbejdes analytisk og teoretisk  

 med både film og de elektroniske massemedier.
Undervisningen skal  

 struktureres i afgrænsede emner, perioder eller temaer.
Bekendtgørelsen giver  

 ikke andre bindinger end at undervisningsforløbene skal være alsidigt  

 sammensat både med hensyn til valg af medie og indhold.
Mulighederne for tilrettelæggelsen af det teoretiske arbejde er  

 mangfoldige, og der er ingen principiel forskel på planlægning af arbejdet  

 med film henholdsvis TV.
Undervisningen skal dog omfatte de specifikke  

 forskelle, der er imellem film- og TV-sproget.
Nogle forløb vil naturligt  

 være koncentreret omkring filmmediet, andre om TV-mediet, men de to medier  

 kan også være integreret i samme forløb.
 Undervisningsforløbene kan eksempelvis behandle:
1. en bestemt instruktør eller TV-producer 2. specifikke emner eller temaer, eksempelvis  

 »medierne i lokalsamfundet«, »atomkraft«, »film og  

 politik«, »stjernebegrebet«, 3. forskellige genrer.
Her tænkes ikke blot på de  

 klassiske genrer, men også på nyere som eksempelvis »musikvideo«,  

 »faktion«, »drama- documentary«, 4. specifikke TV-forløb, eksempelvis  

 »nyhedsformidling«, »TV-serier«, »fremtidens  

 TV«, 5. historiske forløb i afgrænsede geografiske og  

 tidsmæssige perioder, eksempelvis »dansk filmproduktion i 70'erne og  

 80'erne«, »Hollywood i 30'erne«, »østeuropæiske film  

 efter 1945«, »TV- underholdning i 80'erne«, 6. forløb, hvor der fokuseres på film og TV som  

 massekommunikationsmidler, eksempelvis ved at centrere undervisningen om en  

 eller flere af følgende faser: produktion (finansiering, optagelse, m.v.),  

 distribution (filmudlejning, videomarkedet, m.v.) og konsumption (publikums  

 TV- og filmforbrug).
 Der er selvfølgelig mange andre måder at afgrænse undervisningsforløbene  

 på, f.eks. omkring et bestemt produktionsselskab, filmkritik, statslige  

 støtteformer og alternativ filmproduktion.
 For at sikre en alsidig gennemgang af de valgte forløb fastsætter  

 bekendtgørelsen, at følgende synsvinkler og deres indbyrdes sammenhæng indgår  

 i arbejdet:
1. en æstetisk synsvinkel 2. en produktionsmæssig synsvinkel 3. en historisk synsvinkel 4. en institutionel synsvinkel 5. en sociologisk-psykologisk synsvinkel.
Alle 5 synsvinkler er vigtige for en helhedsforståelse af mediernes  

 særegne karakter og af deres samfundsmæssige funktioner.
Det står læreren og  

 holdet frit at vælge synsvinklerne på det enkelte forløb.
Dog skal alle 5  

 synsvinkler være inddraget i den samlede teoretiske undervisning.
 Indholdet af de 5 synsvinkler kan ikke beskrives udtømmende her, men der  

 kan peges på følgende elementer:
1. En æstetisk synsvinkel * analyse af det enkelte billede, montagen, klipperytmen, farvebrugen, det  

 narrative og det dramatiske forløb, lyden, forholdet mellem lyd og billede,  

 produktets værdisystem og fascinationselementer * karakteristik af de enkelte mediers særlige virkemidler * definition af genre og genrebrud * karakteristik af producer/instruktør 2. en produktionsmæssig synsvinkel * produktion og økonomi * produktionsprocessen fra ide til færdigt produkt * produktionsteknik og programafvikling 3. En historisk synsvinkel * mediernes udvikling og deres placering i samfundet set i sammenhæng med  

 de politiske, økonomiske, teknologiske og bevidsthedsmæssige ændringer * filmens, de elektroniske mediers og øvrige massemediers indbyrdes  

 afhængighed og påvirkning.
4. En institutionel synsvinkel * forskellige produktionsformer, eksempelvis DR-produktioner, TV-2,  

 lokal-TV, udenlandske produktionsformer, selvfinansierede og statsstøttede  

 film, workshop-film, private videoselskaber * forskellige distributionsformer: æterbåren TV, satellit-TV, kabel- TV,  

 videoudlejning, biografsystemet, SFC, private udlejningsselskaber, Amts- og  

 Landscentraler, interaktivt video.
5. En sociologisk-psykologisk synsvinkel * forskellige massekommunikationsteorier * medieforbrug og målgruppe * film- og TV-kritik * teorier om påvirkning, perception og fascination * filmcensur.
 De 5 synsvinkler kan alene af tidsmæssige grunde ikke indgå i ethvert  

 undervisningsforløb, men i den samlede undervisning skal  elementer  

 fra de 5 synsvinkler inddrages i arbejdet.
 Undervisningsmateriale:
 Ved ethvert undervisningsforløb er man nødt til at tage udgangspunkt i det  

 tilgængelige materiale og i elevernes interesse.
Udbudet af 16 mm og video er efterhånden ganske omfattende hos de private  

 udlejningsselskaber, Statens Filmcentral og amts- og landscentralerne.
Der er  

 således gode muligheder for at tilrettelægge alsidige og spændende  

 undervisningsforløb.
Valget af undervisningsforløb kan også være afhængigt af det tilgængelige,  

 skriftlige materiale.
Som regel vil det være nødvendigt at sammensætte  

 materialet af artikler fra tidsskrifter, anmeldelser i dagspressen, uddrag af  

 dansk og udenlandsk filmlitteratur m.m.
Herudover kan det anbefales, at  

 holdet får udleveret en grundbog, som giver en mere generel indføring i  

 fagets discipliner.
Da en væsentlig del af undervisningsmaterialet vil være film- og TV-  

 produktioner, som eleverne kun vil få mulighed for at se een gang, kan det  

 anbefales, at der til enhver forevisning udleveres skriftligt materiale i  

 form af anmeldelser, credits, o.lign.
Derved vil eleverne have nemmere ved at  

 fastholde film- og TV-produktionerne, også ved eksamensforberedelsen.
 Arbejdsformer:
Det er vigtigt, at eleverne meget tidligt orienteres om de arbejdsformer,  

 der anvendes i faget.
I de teoretiske discipliner vil eleverne kunne trække  

 på erfaringer fra andre fag, men den specielle notatteknik under forevisning  

 af film- og TV-produktioner må introduceres og indlæres.
I forbindelse med fagets praktiske discipliner må der afsættes tid til at  

 orientere om det helt specielt forpligtende gruppearbejde, der er nødvendigt  

 ved den praktiske medieproduktion.
Denne orientering skal også perspektiveres  

 til eksamenssituationen, hvor gruppen kollektivt har ansvaret for  

 produktionen.
Arbejdsformen i forbindelse med det praktiske mediearbejde er krævende,  

 men arbejdsformen kan også give eleverne tryghed og skabe gensidig  

 inspiration.
Det er en indbygget læreproces i det praktiske/ kreative  

 gruppearbejde, at eleverne bliver nødt til at opprioritere værdier som  

 samarbejdsevne, åbenhed over for andres ideer og ansvar over for den fælles  

 planlægning.
Eleverne skal tidligt i undervisningsforløbet gøres bekendt med  

 det praktiske gruppearbejdes særlige muligheder, krav og problemer, for at  

 sammensætningen og udbyttet af deres arbejdsgrupper kan blive optimal.
 Udadrettede aktiviteter:
I forbindelse med de enkelte undervisningsforløb må man overveje, hvilke  

 aktiviteter det valgte emne giver mulighed for uden for skolen.
Udadrettede  

 aktiviteter skal betragtes som en naturlig del af arbejdet i såvel fagets  

 teoretiske som praktiske discipliner, og som en god mulighed for at inddrage  

 andre indfaldsvinkler til det stof, der arbejdes med.
 De udadrettede aktiviteter kan være institutionsbesøg, f.eks. til Danmarks  

 Radio, lokale TV-stationer, filmstudier, reklameselskaber, Filmmuseet,  

 Filminstituttet, workshops, forskningsmiljøer på universiteterne og  

 dagbladenes anmelderredaktioner.
Medieproduktion har et indbygget udadrettet element i sig.  

 Medieproduktioner skal ses af andre end blot af skaberne.
Det kan derfor  

 anbefales at arrangere forevisninger af elevproduktioner på skolen, eventuelt  

 for lokalsamfundet og for specielle grupper, der har været involveret i  

 projektet.
I denne sammenhæng må holdet overveje under hvilken form  

 forevisningen skal foregå og hvordan produkterne skal lanceres for  

 målgruppen.
 Tværfagligt samarbejde:
Kun meget sjældent vil det være muligt for film- og TV-kundskab at deltage  

 i tværfaglige projekter med delvis eller fuld integration, da  

 holdsammensætningen i film- og TV-kundskab næppe vil forekomme i andre  

 fagkombinationer.
Men det må ikke afholde holdet fra at undersøge de oplagte  

 tværfaglige samarbejdsmuligheder, som faget kan tilbyde, selv om måske kun en  

 mindre gruppe af eleverne vil få fuld glæde af samarbejdet.
Undervisningen i  

 film- og TV-kundskab skal selvfølgelig struktureres således, at den altid  

 udgør en meningsfuld helhed for samtlige elever, men der vil kunne etableres  

 mange tværfaglige projekter med såvel fælles- som valgfag, hvor man kan  

 trække på en viden, som eleverne har fra andre fag eller man kan tilbyde en  

 viden, som kan supplere arbejdet i disse fag.
Eksempler på sådanne projekter  

 kan være »Danmark i 60'erne«, »politisk propaganda«,  

 »ungdomskultur«, »fascismens billeder«,  

 »miljødebat«, »moderne fransk film«, osv., osv.
I det praktiske arbejde, hvor holdet i forvejen er delt op i mindre  

 enheder, kan det være nemmere at etablere et tværfagligt samarbejde.
Også i  

 betragtning af det store arbejde, der indgår i praktikprojektet vil det ofte  

 være hensigtsmæssigt at inddrage flere fag.
Elevernes interesse og arbejde i  

 andre fag kan med fordel inddrages ved emnevalget til eksamensprojektet.
Også ved virksomhedsbesøg, studierejser o.lign. vil faget film- og  

 TV-kundskab kunne indgå meningsfuldt i et tværfagligt samarbejde.
Filmelever  

 kan i sådanne sammenhænge dels foretage en dokumentation i billeder og lyd af  

 de indhøstede erfaringer, dels eventuelt foretage en bearbejdelse af  

 studierejsen, praktikforløbet o.lign. (rapportskrivning) i et billedmedie  

 (film, video, lyd/dias). Herved kan erfaringerne fastholdes og eventuelt også  

 anvendes i undervisningssituationer for andre elever.
Film-, video- og lyd/dias-produktion kan også indgå som internt  

 kommunikationsmiddel i mange konkrete situationer på skolen.
I forbindelse  

 med feature- og emnedage/uger kan der laves reportager, nyhedsudsendelser  

 eller fiktionsprogrammer, som kan vises for resten af skolen.
 Filmelevernes produktioner kan endvidere indgå som en naturlig del af  

 programmet i forbindelse med elevkulturaftener, forårskoncerter,  

 juleafslutning, åbent hus, m.m.
 Edb i film- og TV-kundskab:
Edb-teknologien kan betragtes som en del af det moderne samfunds måde at  

 bearbejde, forvalte og kommunikere informationer på og vil således kunne  

 indgå i undervisningen.
Som hovedregel vil dette aspekt dog ikke indtage en  

 central rolle, men fortrinsvis blive berørt i forbindelse med forløb, der er  

 centreret om andre problemstillinger i faget.
 I forbindelse med en generel indføring i TV-mediet vil man eksempelvis  

 kunne inddrage transmissionsproblematikken (kabel, satellit m.v.).  

 Perspektiverne i et fuldt udbygget bredbåndsnet kan undersøges: hvilke  

 konsekvenser får det for den enkelte seer? Hvorledes kontrollerer man  

 datatransmitterede informationer? etc.
En anden mulighed for undervisning med edb kan være at inddrage og  

 analysere forskellige computerspil.
Eksempelvis kan man undersøge  

 eventyr/rollespillene som genre og foretage en analyse af hvordan disse spil  

 forholder sig til beslægtede genrer i andre medier.
Computerspil kan bl.a.  

 behandles ud fra en historisk, æstetisk og perceptionspsykologisk  

 indfaldsvinkel.
 Derudover kan man som forløb vælge at beskæftige sig med film og TV-  

 produktioner, der tematiserer problemstillinger i forbindelse med edb og ny  

 teknologi.
Edb-teknologiens indflydelse på film og TV's æstetik og teknik kan  

 ligeledes undersøges, eksempelvis computergrafik og elektronisk manipulation  

 af billedet.
Institutionsbesøg vil naturligt kunne indgå i et sådant  

 undervisningsforløb.
 I det praktiske arbejde kan eleverne evt. selv lave credits og  

 computergrafik, afhængigt af skolens edb- og videoudstyr.
 Eksamen:
 Der stilles ingen specifikke tidsmæssige krav til eksamensproduktionen, da  

 længden bl.a. vil være afhængig af det valgte emne og medie.  

 Eksamensproduktionen skal dog mindst indeholde de basale produktionsfaser  

 lyd/billed-optagelse samt klipning/editering - uanset medievalget.
 Opgivelserne til de teoretiske forløb skal samles i klart definerede  

 emner, perioder eller temaer, hvor man angiver indholdet og en eventuel  

 tidsafgrænsning samt det benyttede materiale (såvel skriftligt som  

 ikke-skriftligt materiale).
 Det opgivne skriftlige materiale skal omhandle både film og de  

 elektroniske medier.
 Behandlingen af film og de elektroniske medier kan være integreret i samme  

 forløb.
Der gives een karakter for den samlede præstation.
De to dele af prøven  

 skal have samme vægt.
Prøven i praktisk medieproduktion (gruppeeksamen) og prøven i teoretisk  

 medieanalyse (individuel eksamen) skal afholdes samme dag.
Gruppeeksamen skal  

 afvikles før den individuelle eksamen.
Karakteren meddeles, når begge  

 delprøver er overstået.
Grundlaget for gruppeprøven er gruppens medieproduktion samt  

 gruppedeltagernes indledende oplæg.
Gruppens oplæg kan indeholde følgende  

 punkter:
* kort redegørelse for arbejdsdeling/ansvarsområder i produktionsfaserne * kort beskrivelse af medieproduktionen i forhold til den oprindelige ide,  

 begrundelse for valg af medie, budskab samt beskrivelse af valgte tekniske  

 løsninger * karakteristik af medieproduktionen: genre, stil - herunder  

 billedkomposition, klipning, billed- og lydside m.v. samt redegørelse for  

 kommunikationssammenhæng og -effekt * evaluering: forslag til forbedringer udtryksmæssigt og teknisk,  

 indhøstede erfaringer og viden.
 Citater fra medieproduktionen kan på foranledning af gruppen, eksaminator  

 eller censor fremvises under eksamensforløbet.
Den resterende del af gruppeeksamen forløber som en samtale mellem  

 eksaminator, censor og elever.
Det er samtalens formål at klarlægge elevernes  

 mediebevidsthed på baggrund af deres produktion.
Der gives en individuel  

 delkarakter ved gruppeeksamen.
Ved fastsættelsen af delkarakteren i praktik  

 skal hovedvægten lægges på en vurdering af medieproduktionen.
Derudover  

 indgår gruppens indledende oplæg samt den efterfølgende samtale i  

 vurderingen.
Ved den teoretiske, individuelle eksamen skal eksamenscitaterne ledsages  

 af et ark indeholdende de nødvendige credits.
Ved citater fra større film- og  

 TV-produktioner kan det være nødvendigt at give et kort resume, der  

 klarlægger citatets baggrund.
Derudover kan der stilles vejledende spørgsmål,  

 som gør det klart for eksaminanden, hvilke synsvinkler, der kan anlægges på  

 citatet.
