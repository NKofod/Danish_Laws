Fremsat den 2. december 2016 af Søren Gade (V), Henrik Sass Larsen (S), Leif Mikkelsen (LA), Josephine Fock (ALT), Morten Østergaard (RV), Jacob Mark (SF) og Mette Abildgaard (KF) Forslag til folketingsbeslutning om ændring af forretningsorden for Folketinget (Udvidelse af ministres adgang til at søge orlov fra Folketinget) § 1 I forretningsorden for Folketinget, som vedtaget den 17. december 1953 og ændret senest den 22. oktober 2015, foretages følgende ændringer:
 1.  I § 41, stk. 3, litra d, ændres »Færøerne eller Grønland.« til: »Færøerne eller Grønland, eller«.
 2. I § 41, stk. 3, indsættes som litra e:
»e) at den pågældende, såfremt vedkommende tillige er minister, af andre grunde end foran nævnt, så længe den pågældende er minister, alene ønsker at give møde i Tinget i denne egenskab.« 3. I § 41, stk. 6, indsættes efter »litra d«: »og e«.
 4. I § 41, stk. 8, indsættes som 2. pkt.:
»I de i stk. 3, litra e, nævnte tilfælde ophører stedfortræderens hverv, når den pågældende minister fratræder som minister.« § 2 Folketingsbeslutningen træder i kraft ved vedtagelsen.
Bemærkninger til forslaget Almindelige bemærkninger Ved folketingsbeslutning nr.
B 79, folketingsåret 1996-97, indførtes en generel mulighed for, at ministre, som også var medlem af Folketinget, kunne få orlov fra Folketinget i deres ministerperiode.
Ordningen blev afskaffet igen ved folketingsbeslutning nr.
B 66, folketingsåret 2004-05, 2. samling.
Med dette beslutningsforslag genindføres muligheden for orlov for ministre, som også er medlem af Folketinget, men som alene ønsker at give møde i Folketinget i deres egenskab af ministre.
Orloven supplerer de øvrige muligheder for orlov i forretningsordenens § 41, stk. 3. Formålet med ændringen af Folketingets forretningsorden er særlig at tilgodese partier, som indgår i en regering og fik en vælgertilslutning på 10 pct. eller derunder ved sidste folketingsvalg, således at partierne har mulighed for at indkalde stedfortrædere og effektivt varetage arbejdet i Folketinget.
Orloven ophører, når vedkommende fratræder som minister eller igen ønsker at give møde som medlem af Folketinget.
Bemærkninger til forslagets enkelte bestemmelser Til § 1 Til nr. 1 Den foreslåede ændring er en konsekvensrettelse som følge af, at der tilføjes et nyt litra, jf. nr. 2.
Til nr. 2 Den foreslåede ændring giver en minister, der også er medlem af Folketinget, mulighed for at få meddelt orlov for den periode, hvor den pågældende er minister.
Den meddelte orlov kan kun omfatte den pågældendes ministerperiode.
Et folketingsvalg med deraf følgende bortfald af alle mandater vil også medføre bortfald af orloven.
Muligheden for at anmode om orlov efter den nye bestemmelse forudsættes primært anvendt af partier, som fik en vælgertilslutning på 10 pct. eller derunder ved sidste folketingsvalg.
Folketingets Administration bistår Folketingets formand ved udarbejdelsen af en mundtlig indstilling, jf. forretningsordenens § 41, stk. 2, således at kun ministre fra mindre partier af formanden indstilles til orlov efter den nye bestemmelse.
Stedfortrædere indtræder efter reglerne i lov om valg til Folketinget.
En minister, der har orlov efter den foreslåede bestemmelse, bevarer ikke retten til vederlag og pensionsanciennitet som folketingsmedlem i orlovsperioden, jf. folketings-valglovens § 109, stk. 13. For ministre uden orlov, som modtager grundvederlag eller eftervederlag efter lov om valg til Folketinget, nedsættes ministervederlaget med et beløb, der svarer til det af Folketinget ydede grundvederlag eller eftervederlag, jf. § 2 i lov om vederlag og pension m.v. for ministre.
Til nr. 3 Bestemmelsen giver en minister, der har fået bevilget orlov efter det nye § 41, stk. 3, litra e, mulighed for at møde i Tinget i sin egenskab af minister, uden at dette strider mod den meddelte orlov.
Til nr. 4 Bestemmelsen indebærer, at stedfortræderens hverv ophører ved den pågældende ministers fratræden som minister eller ved afholdelse af valg til Folketinget.
Til § 2 Det foreslås, at folketingsbeslutningen træder i kraft ved vedtagelsen.
Skriftlig fremsættelse Søren Gade (V):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om ændring af forretningsorden for Folketinget (Udvidelse af ministres adgang til at søge orlov fra Folketinget) (Beslutningsforslag nr.
B 26) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
