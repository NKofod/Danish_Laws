Nr LSF 134 Forslag til Lov om ændring af vandløbsloven og vandforsyningsloven Fremsat af miljø- og energiministeren (Svend Auken) den 18. januar 1995 Vedtaget ved tredjebehandling den 30. maj 1995 Lov nr. 402 af 14/06/1995 § 1 I lov om vandløb, jf. lovbekendtgørelse nr. 404 af 19. maj 1992, indsættes  

 efter § 37 i kapitel 8:
» § 37 a.
I vandløb, hvor opstemningsanlæg er til væsentlig  

 skade for vandløbskvaliteten, kan amtsrådet efter reglerne i denne lov  

 gennemføre de nødvendige foranstaltninger, herunder regulere vandløbet, for  

 at genskabe en tilfredsstillende natur- og miljøkvalitet.
 Stk. 2. Foranstaltninger efter stk. 1 kan ikke gennemføres, hvis  

 der derved tilsidesættes væsentlige kulturhistoriske interesser.
 Stk. 3. Bestemmelserne i § 3, stk. 1, 1. pkt., og stk. 2 og 3, i  

 lov om naturbeskyttelse gælder ikke for foranstaltninger, der gennemføres af  

 amtsrådet efter stk. 1.
Stk. 4. Miljøstyrelsen kan yde tilskud til gennemførelse af  

 foranstaltninger omfattet af stk. 1.« § 2 I lov om vandforsyning, jf. lovbekendtgørelse nr. 337 af 4. juli 1985, som  

 ændret senest ved § 2 i lov nr. 388 af 20. maj 1992, indsættes som 3.  

 pkt. i § 22, stk. 4:
»Ved tilladelser til indvinding af overfladevand til dambrug skal der  

 altid opretholdes en vandføring på mindst halvdelen af  

 medianminimumsvandføringen i vandløbet.« § 3 Loven træder i kraft den 1. juli 1995.
Oprindeligt fremsat forslag § 1 I lov om vandløb, jf. lovbekendtgørelse nr. 404 af 19. maj 1992, indsættes  

 efter § 37 i kapitel 8:
» § 37 a.
I vandløb, hvor opstemningsanlæg er til væsentlig  

 skade for vandløbskvaliteten, kan amtsrådet efter reglerne i denne lov  

 gennemføre de nødvendige foranstaltninger, herunder regulere vandløbet, for  

 at genskabe en tilfredsstillende natur- og miljøkvalitet.
 Stk. 2. Bestemmelserne i § 3, stk. 1, 1. pkt. og stk. 2 og 3 i lov  

 om naturbeskyttelse gælder ikke for foranstaltninger, der gennemføres af  

 amtsrådet efter stk. 1.
Stk. 3. Miljøstyrelsen kan yde tilskud til gennemførelse af  

 foranstaltninger omfattet af stk. 1.« § 2 I lov om vandforsyning, jf. lovbekendtgørelse nr. 337 af 4. juli 1985, som  

 ændret senest ved § 2 i lov nr. 388 af 20. maj 1992 indsættes som 3. pkt. i §  

 22, stk. 4:
»For indvinding af overfladevand til dambrug kan den tilladelige  

 vandmængde pr. time højst udgøre halvdelen af medianminimumsvandføringen,  

 medmindre amtsrådet i særlige tilfælde bestemmer andet.
Vandløbets vandføring  

 skal dog altid være mindst halvdelen af medianminimumsvandføringen.« § 3 Loven træder i kraft den Bemærkninger til lovforslaget Almindelige bemærkninger 1. Lovforslagets formål Store vandløbsstrækninger er i dag påvirket af fysiske spærringer og  

 vandindvinding (døde å-strækninger) i en sådan grad, at vandløbenes natur- og  

 miljømæssige kvalitet er forringet.
Det overordnede formål med forslaget er  

 at fremskynde genskabelsen af natur- og miljømæssigt velfungerende  

 vandløbssystemer, som i dag er påvirket af døde å-strækninger og  

 opstemninger.
 Lovforslaget er et led i regeringens grønne strategi og en naturlig  

 fortsættelse af den hidtidige indsats for vandløbsrestaurering og  

 naturgenopretning.
 Et hovedsigte med forslaget til ændring af vandløbsloven er at genskabe  

 tilfredsstillende natur- og miljømæssige forhold i vandløb med  

 opstemningsanlæg.
Opstemningsanlæg findes ved langt de fleste ferskvandsdambrug, ved et  

 mindre antal kraftværker, der tjener til almen el-forsyning, samt ved et  

 antal turbiner til privat kraftforsyning.
Endvidere findes en række  

 stemmeværker, som ikke længere er i anvendelse, f.eks. ved gamle møller.
Et andet hovedsigte med forslaget til ændring af vandløbsloven er at skabe  

 finansielt grundlag for at gennemføre de nødvendige foranstaltninger ved  

 opstemninger.
Efter forslaget åbnes der derfor adgang for staten til at yde  

 tilskud til amtskommunerne til dækning af anlægsudgifter og udgifter til  

 eventuelle erstatninger.
 Forslaget til ændring af vandforsyningsloven har til formål at sikre, at  

 tilladelser til indvinding af overfladevand til dambrugsdrift ikke medfører,  

 at vandløbsstrækninger helt eller delvis tørlægges.
2. Baggrunden for lovforslaget Målsætninger for vandløbenes miljøkvalitet er optaget i regionplanerne,  

 jf. § 6, stk. 3 i planloven (lovbekendtgørelse nr. 383 af 14. juni 1993).
Som et led i Vandmiljøplanen fra 1986 er der foretaget yderligere  

 omfattende kommunale investeringer i spildevandsrensning.
Det kan nævnes, at  

 der frem til udgangen af 1994 alene som følge af vandmiljøplanen vil være  

 investeret ca. 6 mia. kr. i rensning af spildevand.
Herudover er der inden  

 for landbrugssektoren, ligeledes med henblik på en forbedring af  

 forureningstilstanden i vandløb, investeret ca. 3,5 mia. kr. i  

 opbevaringskapacitet for husdyrgødning for at begrænse tilførslen af  

 næringsstoffer til vandløbene.
 En forudsætning for at opnå det fulde miljømæssige udbytte af de nævnte  

 investeringer og for generelt at opfylde den miljømæssige målsætning for  

 vandløbskvaliteten er imidlertid at forbedre de fysiske forhold i vandløbene.
I den forbindelse spiller overgang til miljøvenlig vedligeholdelse i  

 vandløbene en væsentlig rolle.
Dette er også baggrunden for, at regulativer  

 for offentlige vandløb skal revideres inden 1. juli 1996 for at bringe de  

 gældende regulativers bestemmelser om vedligeholdelse af vandløbene i  

 overensstemmelse med de miljømæssige krav til vandløbenes kvalitet, uden at  

 afstrømningsinteresser tilsidesættes.
Det er endvidere nødvendigt at genskabe vandløbenes naturlige kontinuitet  

 og forløb, hvis den fysiske tilstand i vandløbene skal forbedres.
Amter og  

 kommuner har på grundlag af vandløbsloven fra 1983 restaureret vandløb ved  

 eksempelvis at åbne rørlagte strækninger, lægge vandløb tilbage i det  

 oprindelige forløb (genslyngning), forbedre bundforholdene ved at etablere  

 stryg og gydebanker samt udjævne kunstige fald (styrt) i vandløbene.
 Et væsentligt element i genskabelsen af vandløbenes naturlige kontinuitet  

 er at forbedre de utilstrækkelige vandførings- og passageforhold ved en lang  

 række af de eksisterende opstemningsanlæg, især opstemninger ved dambrug og  

 vandkraftværker.
 Lovforslaget er udtryk for, at der er behov for en samlet løsning af  

 vandførings- og passageproblemerne ved stemmeværkerne inden for en  

 forholdsvis kort tidshorisont som led i realiseringen af målsætninger for  

 vandløbskvaliteten og opfølgning af vandmiljøplanens investeringer.
 Vandføringen forbi stemmeværker ved dambrug er tidligere forsøgt sikret  

 med bestemmelser i bekendtgørelse om ferskvandsdambrug af 5. april 1989, der  

 er udstedt med hjemmel i miljøbeskyttelsesloven.
I medfør af bekendtgørelsen (§ 5) skulle spildevandet fra dambrug føres  

 tilbage oven for stemmeværket i det omfang, det var nødvendigt for at sikre,  

 at vandføringen forbi stemmeværket blev mindst halvdelen af  

 medianminimumsvandføringen.
Bestemmelsen var baseret på den opfattelse, at  

 der med hjemmel i miljøbeskyttelsesloven kunne stilles krav til  

 spildevandsudløbets placering.
Fra Dansk Dambrugerforenings side blev det imidlertid anfægtet, at der  

 eksisterede den fornødne hjemmel for reglen, idet foreningen henviste til  

 dambrugenes eksisterende vandindvindingsrettigheder efter  

 vandforsyningsloven.
Foreningen lagde vægt på, at vandforsyningsloven af 1980  

 havde sat tidsbegrænsningen for dambrugernes vandindvindingsrettigheder til  

 år 2005. Foreningen har derfor indbragt spørgsmålet for domstolene.
På den baggrund indgik den daværende miljøminister og foreningen i  

 december 1992 en aftale, hvorefter vandføringen skulle sikres ad  

 frivillighedens vej.
Ifølge aftalen skulle Miljøministeriet ophæve den  

 generelle bestemmelse om vandføring i § 5, idet der i stedet skulle  

 fastsættes individuelle krav til vandføringen ved hvert enkelt dambrug.
Dansk Dambrugerforening anerkendte nødvendigheden af, at der sikres  

 vandføring ved alle dambrug som et vigtigt led i realiseringen af  

 miljøkvalitetsmålsætningerne.
Foreningen skulle efter aftalen hæve retssagen  

 og virke aktivt for, at foreningens medlemmer gennemførte de nødvendige  

 foranstaltninger.
Foranstaltningerne skulle være gennemført senest 18 mdr.  

 efter fastsættelsen af vandføringskravet.
Miljøministeriet skulle ifølge  

 aftalen tage initiativ til fornøden lovgivning for eventuelle dambrug, der  

 ikke frivilligt havde realiseret kravet til vandføringen inden fristen den 1.  

 juli 1995.
 Det har efterfølgende vist sig umuligt at realisere aftalen, der således  

 ikke kan danne grundlag for en sikring af vandføringen ved dambrugene.
Da opstemninger ved dambrugene tegner sig for langt den største del af de  

 tilfælde, hvor der forekommer utilstrækkelige vandførings- og passageforhold,  

 lægges der med nærværende lovforslag op til at løse de miljømæssige problemer  

 ved disse opstemninger.
Lovforslaget tilsigter således på dambrugsområdet en  

 løsning af de problemer, som også søgtes løst med den omtalte aftale og den  

 nu ophævede bestemmelse i dambrugsbekendtgørelsen.
 Følgende foreninger, myndigheder m.v. har modtaget udkast til lovforslag  

 til udtalelse:
 Advokatrådet, Amtsrådsforeningen i Danmark, Arbejderbevægelsens  

 Erhvervsråd, Damtek-sekretariatet, Danmarks Fiskeriforening, Danmarks  

 Geologiske Undersøgelse, Danmarks Miljøundersøgelser (Afd. for  

 ferskvandsøkologi), Danmarks Naturfredningsforening, Danmarks  

 Sportsfiskerforbund, Dansk Amtsvandinspektørforening i Danmark, Dansk  

 Dambrugerforening, Dansk Familielandbrug, Dansk Industri, Dansk Ornitologisk  

 Forening, Danske Elværkers Forening, De Danske Landboforeninger,  

 Embedslægeforeningen, Energistyrelsen, Erhvervsministeriet,  

 Ferskvandsfiskeriforeningen i Danmark, Finansministeriet, Forbrugerrådet,  

 Frederiksberg Kommune, Friluftsrådet, Foreningen af tekniske chefer i  

 amterne, Institut for ferskvandsfiskeri og fiskepleje, Justitsministeriet,  

 Kommunernes Landsforening, Københavns Kommune, Landbrugs- og  

 Fiskeriministeriet, Landbrugsrådet, Miljøklagenævnet, Skov- og  

 Naturstyrelsen, Statsministeriet, Sundhedsstyrelsen og Veterinærdirektoratet.
3. Forholdet til eksisterende lovgivning Vandløbsloven Vandløbsloven (lovbekendtgørelse nr. 404 af 19. maj 1992) indeholder det  

 retlige grundlag for at regulere og administrere vandløbenes fysiske forhold.  

 Vandløbsloven indeholder endvidere regler om vedligeholdelse af vandløb.  

 Reglerne om fysiske indgreb findes ligeledes i vandløbsloven.
Således må  

 opstemningsanlæg ikke etableres eller ændres uden godkendelse efter  

 vandløbsloven.
 Efter den gældende vandløbslov er der en begrænset adgang for  

 vandløbsmyndighederne (kommuner og amter) til at foretage forbedringer af  

 vandløbenes fysiske forhold gennem en restaurering af vandløb.
Efter vandløbsloven (§ 50) kan vandløbsmyndigheden meddele påbud om, at  

 opstemningsanlæg eller andre anlæg, der kan hindre vandets frie løb eller i  

 øvrigt være til skade for vandløbet, skal ændres eller nedlægges, såfremt  

 anlægget er til væsentlig skade for vandløbskvaliteten.
Det har ikke vist sig  

 muligt med hjemmel i § 50 at skabe den nødvendige, samlede løsning på  

 problemet med utilstrækkelig vandføring og faunapassage ved et stort antal  

 stemmeværker.
Ferskvandsfiskeriloven Ferskvandsfiskeriloven (lov nr. 330 af 14. maj 1992) regulerer retten til  

 fiskeri i vandløb.
Loven indeholder endvidere regler om udsætning af fisk og  

 krebs, om sikring af vildfiskens passage ved opstemninger og om, at der ved  

 dambrug og vandindvindingsanlæg kan kræves anbragt gitre eller lignende for  

 at forhindre fisk og fiskeyngels adgang til anlægget.
Ferskvandsfiskerilovens regler om vildfiskens passage, bl.a. ved  

 opstemninger, er i lovens § 19 koblet til vandløbslovens regler, da  

 vandløbsmyndigheden bemyndiges til at pålægge stemmeværksejere at etablere og  

 vedligeholde fiskepassage.
Efter ferskvandsfiskeriloven (§ 33) har  

 fiskeriministeren ret til at udtale sig forud for afgørelse af sager om  

 foranstaltninger, der kan have betydning for fiskepassage, fiskeri og  

 fiskefauna i øvrigt, idet planer herom skal forelægges fiskeriministeren til  

 udtalelse.
Ferskvandsfiskeriloven indeholder endvidere krav om, at der skal etableres  

 ålepas ved bl.a. opstemninger.
Særlige regler herom er fastsat i  

 Fiskeriministeriets bekendtgørelse nr. 657 af 7. juli 1994 om ålepas,  

 ungfiskesluser samt afgifstigninger i ferske vande, herunder ved turbiner og  

 dambrug.
 Heller ikke administrationen af ferskvandsfiskerilovens regler har medført  

 en samlet løsning af natur- og miljøproblemer ved opstemninger.
Vandforsyningsloven Vandforsyningsloven (lovbekendtgørelse nr. 337 af 4. juli 1985) regulerer  

 indvinding af vand, herunder overfladevand fra vandløb til dambrugsdrift.
Anvendelse af overfladevand til dambrug (og vanding) blev frem til 1.  

 april 1980 reguleret i vandløbsloven, idet tilladelse hertil meddeltes af  

 landvæsenskommissionen.
Med vandløbsloven af 1973 (lov nr. 374 af 13. juni  

 1973 om vandløb), der trådte i kraft 1. oktober 1974, blev fremtidige  

 tilladelser gjort tidsbegrænsede i 10 år.
Dette betød, at dambrug, som var  

 lovligt oprettede før 1. oktober 1974, kunne fortsætte uden tidsbegrænsning.
Med vandforsyningsloven af 1978 (lov nr. 299 af 8. juni 1978 om  

 vandforsyning m.v.) overførtes indvinding af overfladevand til  

 vandforsyningsloven.
Samtidig overførtes kompetencen til at meddele  

 tilladelser hertil fra landvæsenskommissionerne til amtskommunerne.
 For at sikre en bedre vandplanlægning og for at forbedre mulighederne for  

 til enhver tid at kunne foretage den bedst mulige fordeling af  

 vandressourcerne, indeholdt vandforsyningsloven en tidsbegrænsning af alle  

 fremtidige vandindvindingstilladelser til 30 år, dog således at tilladelser  

 til indvinding af overfladevand til dambrug (og vanding af landbrugsafgrøder)  

 som hidtil kun skulle kunne gives for højst 10 år.
 Med samme formål gennemførtes samtidig en tidsbegrænsning af allerede  

 eksisterende indvindingsrettigheder, idet allerede givne  

 indvindingstilladelser fortsat var gyldige, men skulle udløbe med de samme  

 tidsfrister, regnet fra lovændringens ikrafttræden den 1. april 1980.
For dambrug, der var oprettet før 1. oktober 1974, blev gyldighedsperioden  

 dog 25 år fra lovens ikrafttræden.
Gyldighedsperioden på 25 år blev indført i  

 forbindelse med Folketingsbehandlingen af lovforslaget, idet der i  

 lovforslaget var forudsat en gyldighedsperiode på 10 år også for disse  

 dambrug.
 Hverken ved den oprindelige udstedelse af vandindvindingstilladelser eller  

 ved afkortning af gyldighedsperioden, har man kunnet eller skullet tage  

 hensyn til de miljømæssige konsekvenser af dårlige vandførings- og  

 passageforhold.
Naturbeskyttelsesloven Efter naturbeskyttelseslovens § 3 må der ikke foretages ændring i  

 tilstanden af vandløb eller dele heraf, der er udpeget som beskyttede, jf.  

 lov nr. 9 af 3. januar 1992 med senere ændringer.
Dette gælder dog ikke for  

 sædvanlige vedligeholdelsesarbejder i vandløb.
For langt de fleste vandløb  

 omfattet af dette lovforslag gælder denne beskyttelse.
Det er amtsrådet, der  

 tager stilling til, om der kan meddeles dispensation fra reglerne i § 3.
 En række vandløb er endvidere omfattet af landskabsfredninger, hvorefter  

 der ikke må foretages ændringer i det fredede område, ligesom en række anlæg  

 i eller ved vandløb er fredede som fortidsminder efter  

 naturbeskyttelseslovens § 12.
Miljøbeskyttelsesloven Dambrug er omfattet af miljøbeskyttelseslovens kapitel 5, hvorefter  

 ændringer, udvidelser eller nyanlæg af dambrug kræver miljøgodkendelse, jf.  

 lovbekendtgørelse nr. 590 af 27. juni 1994. Efter reglerne i kapitel 5  

 reguleres også de miljømæssige forhold på dambrug, der er etableret før  

 miljøbeskyttelseslovens ikrafttræden og ikke senere er godkendt.
For ikke-godkendte dambrug gælder, at de inden 1. januar 1998 skal  

 indsende en ansøgning om godkendelse til amtsrådet, jf.
Miljøministeriets  

 bekendtgørelse nr. 532 af 20. juni 1992.
 Dambrug er endvidere omfattet af de særlige bestemmelser i Miljø- og  

 Energiministeriets bekendtgørelse nr. 900 af 31. oktober 1994 om  

 ferskvandsdambrug, der regulerer dambrugenes foderforbrug samt stiller  

 mindstekrav til renseforanstaltninger og spildevandsudledning.
4. Den foreslåede ordning Efter forslagets § 37 a, stk. 1 tillægges der amtsrådet adgang til under  

 overholdelse af vandløbslovens almindelige regler at gennemføre de nødvendige  

 foranstaltninger med henblik på at genskabe en tilfredsstillende natur- og  

 miljøkvalitet i vandløbene.
Det er amtsrådet, der afgør, hvilke  

 foranstaltninger, der skal træffes i det enkelte tilfælde.
Den mest indgribende foranstaltning, der kan blive tale om, vil være en  

 nedlæggelse af opstemningen, som efter omstændighederne vil være den bedste  

 løsning til sikring af vandløbskvaliteten.
Den løsningsmodel, der i  

 almindelighed vil blive tale om at anvende, er etablering af et omløbsstryg  

 ved opstemningen (etablering af et vandløb omkring opstemningen). Det kan  

 også komme på tale at gøre velfungerende fisketrapper fuldtløbende hele året.  

 Det er således ofte bestemt i forbindelse med fisketrappers etablering, at de  

 kun skal være åbne en del af året.
 Foranstaltningerne kan indebære, at den hidtidige udnyttelse af  

 opstemningen enten til dambrugsvirksomhed eller vandkraftproduktion ikke kan  

 finde sted som hidtil, ligesom vandindvindingsrettigheder, eksempelvis til  

 dambrug, ikke kan udnyttes i fuldt omfang.
 Det kan ikke udelukkes, at foranstaltninger kan have karakter af  

 ekspropriation af såvel opstemningsretten som vandindvindingsretten, så  

 bestemmelserne i vandløbslovens §§ 71-73 finder anvendelse ved afgørelsen af,  

 i hvilken udstrækning, der i den anledning skal udbetales erstatning.
Det må anses for sandsynligt, at en foranstaltning, der har den virkning,  

 at en ubetinget, individuelt meddelt tilladelse til at indtage hele  

 vandløbets vandføring reelt inddrages, vil blive betragtet som  

 ekspropriation.
Dette gælder navnlig, hvis indgrebet foretages en længere  

 årrække forud for det tidspunkt, hvor den pågældende  

 vandindvindingstilladelse udløber.
Det er i første omgang amtsrådet, der må tage stilling til, om den  

 foranstaltning, man vil gennemføre, er så indgribende, at der foreligger  

 ekspropriation.
Kan der ikke opnås enighed herom, kan spørgsmålet indbringes  

 for landvæsensretterne, jf. vandløbslovens § 71, stk. 2.
 Ved mindre indgribende foranstaltninger, f.eks. etablering af et  

 omløbsstryg ved en opstemning til et dambrug, som alene indebærer en  

 uvæsentlig reduktion af dambrugets vandindtag, må det formentlig antages, at  

 der ikke foreligger ekspropriation.
 I andre tilfælde må afgørelse af, om der foreligger ekspropriation, bero  

 på en nærmere vurdering af indgrebets betydning for eksempelvis dambrugets  

 produktion, sammenholdt med indholdet af den gældende  

 vandindvindingstilladelse.
Såfremt en dambruger måtte have et erstatningskrav som følge af  

 foranstaltninger efter lovforslaget, vil erstatningen maksimalt enten dække  

 de ekstra udgifter, der er forbundet med opretholdelse af den produktion, som  

 fodertildelingen efter dambrugsbekendtgørelsen/miljøgodkendelse giver  

 mulighed for eller tabet ved en produktionsnedgang.
Valget af  

 erstatningsudbetaling vil afhænge af, hvilken løsning, der er billigst.
I de  

 tilfælde, hvor der betales erstatning for nedgang i produktionen, må det  

 sikres, at den efter miljøbeskyttelsesloven tildelte fodermængde nedjusteres  

 svarende til den fodermængde, der er betalt erstatning for.
 Andre erstatningskrav opgøres efter de almindelige erstatningsregler i  

 vandløbsloven (§§ 23 og 51). Der kan eksempelvis være tale om erstatninger  

 til jordbrugere, hvis arealer bliver berørt af foranstaltninger efter loven.
I år 2005 ophører dambrugernes ret til indvinding af vand fra vandløbene  

 og amtsrådene kan dermed ved eventuel fornyelse af tilladelser til  

 vandindvinding erstatningsfrit løse de problemer, der skyldes manglende vand  

 i vandløbene.
Ordningen er derfor tænkt at løbe frem til år 2005.
Forslagets § 2 har til formål at sikre vandføringen i vandløb efter  

 udløbet af vandindvindingsretten.
Der vil således være 10 år til at udvikle  

 produktionsmetoder, herunder anvendelse af renere teknologi samt  

 recirkulation af vand, så både erhvervsinteresser og miljøinteresser kan  

 blive tilgodeset.
5. Miljømæssige konsekvenser af lovforslaget Miljømæssige problemer ved utilstrækkelige vandførings- og passageforhold  

 ved opstemninger Et vandløb er oprindeligt karakteriseret ved en naturlig kontinuitet.  

 Herved forstås, at der sker en nedstrøms transport af partikler, planter,  

 smådyr (insekter, tanglopper, orme mv.) og fisk, ligesom der sker en opstrøms  

 vandring af visse smådyr og fisk som led i disse dyrs naturlige livs- og  

 ynglemønster.
Denne kontinuitet brydes af opstemninger, der medfører  

 utilstrækkelig vandføring neden for stemmeværket (specielt ved dambrug), samt  

 utilstrækkelige passageforhold for faunaen.
Effekten af opstemninger kan gøre  

 sig gældende langt op i vandløbene på grund af opstuvningen og nedsat  

 strømhastighed.
Utilstrækkelig vandføring ved dambrug opstår som følge af, at dambruget  

 indtager overfladevand i forbindelse med en opstemning i vandløbet.  

 Dambrugets spildevand udledes igen nedstrøms opstemningen.
Vandføringen på  

 strækningen mellem stemmeværket og udledningsstedet vil være formindsket  

 afhængigt af hvor store vandmængder, der indtages til dambruget.
Påvirkningen  

 af vandføringen på den nævnte strækning er almindeligvis størst om sommeren,  

 hvor vandløbenes vandføring er mindst samtidig med, at dambrugene har brug  

 for meget vand, når fiskenes tilvækst og iltforbrug er størst.
For opstemningsanlæg ved vandkraftværker, herunder vandmøller, gælder, at  

 det opstemmede vand - ofte via en parallelkanal - føres ind gennem en turbine  

 eller over et vandhjul og herfra ledes ud i vandløbet nedstrøms opstemningen.  

 Ved nogle anlæg udledes vandet i nogen afstand nedstrøms opstemningen,  

 således at det »gamle« åleje på denne strækning kun tilføres  

 eventuelt frivand.
Opstemninger ved sådanne anlæg kan endvidere forårsage  

 periodisk reduceret vandføring nedstrøms, bl.a. i forbindelse med den  

 såkaldte »intervaldrift«, hvor vandet i de tørre perioder  

 opstemmes, indtil der er opsamlet en tilstrækkelig vandmængde til at drive  

 turbinen.
En tørlægning eller væsentlig vandføringsreduktion vil normalt være  

 medvirkende til, at vandløb målsat som fiskevande (bestemt til lakse-  

 og/eller karpefisk) ikke kan opfyldes.
I de tilfælde, hvor  

 vandløbsstrækningen er helt tørlagt i en periode, er såvel plante- som  

 dyreliv forarmet og i sagens natur er alle fisk forsvundet i den pågældende  

 periode.
En væsentligt reduceret vandføring har tilsvarende virkning i mindre  

 grad.
Opstemninger bryder samtidig vandløbenes kontinuitet ved, at  

 stemmeværkerne spærrer for smådyr og fisks vandringer.
I forbindelse med en  

 del af opstemningerne er der etableret fisketrapper, som normalt kun muliggør  

 vandrefiskenes passage.
De lokale fiskebestande og smådyrsfaunaens  

 passagemuligheder er således ikke sikret.
Udnyttelse af en opstemning til elproduktion kan endvidere rumme en risiko  

 for, at fisk og andre smådyr under deres nedstrøms vandring ledes gennem  

 turbinen og dermed skades eller slås ihjel.
Ved dambrug er der risiko for, at  

 vildfisk og smådyr forsvinder ind i dambruget.
Problemernes omfang Miljøstyrelsen har i efteråret 1993 gennemført en undersøgelse af omfanget  

 af problemet med reduceret vandføring ved dambrug og antallet af opstemninger  

 med faunaspærring.
Undersøgelsen omfatter ialt 486 dambrug ud af ialt 507  

 registrerede.
Undersøgelsen viser, at der i vandløbene efter opstemningerne ved ca. 380  

 dambrug er en væsentlig nedsat vandføring hele året eller en del af året.
Ved  

 ca. 275 af de 380 dambrug er der dele af året en tørlagt vandløbsstrækning.
Der er en stor spredning i længden af strækningen med reduceret vandføring  

 ved de enkelte dambrug.
Ved enkelte dambrug er der tale om en 1-2 km lang  

 strækning, mens det ved omkring 30 dambrug er en strækning på under 10 m.
 Undersøgelsen viser også, at der ud af en vandløbsstrækning på i alt  

 12.910 km med fiskevandsmålsætning eller skærpet målsætning ligger ca. 4.000  

 km opstrøms dambrug, ved hvilke der er en tørlagt strækning eller en  

 væsentlig nedsat vandføring hele året eller en del af året.
 Ved ca. en tredjedel af de 380 omtalte dambrug er der endvidere en  

 faunaspærring, så op- og nedgang af fisk og smådyr er forhindret hele året.  

 Der er heller ikke etableret fisketrappe ved disse spærringer.
Det er endvidere tidligere opgjort af Skov- og Naturstyrelsen, at der i  

 Danmark findes ca. 95 vandkraftanlæg med opstemninger, hvoraf hovedparten  

 ligger i Jylland og på Fyn.
Ca. 30 af disse opstemninger udgør en helårlig  

 faunaspærring for alle vandløbsorganismer, da der ikke er etableret  

 fisketrappe.
 Der foreligger ikke oplysninger om, i hvilket omfang disse opstemninger  

 har betydning for vandløbsstrækninger udover de ovennævnte ca. 4.000 km.
Konsekvenser for vandløbenes miljømæssige tilstand Et hovedsigte med lovforslaget er at skabe mulighed for at øge  

 vandføringen forbi stemmeværkerne og dermed i de helt eller delvist tørlagte  

 vandløbsstrækninger.
Dette vil medvirke til, at de nævnte skadevirkninger for  

 plante- og dyrelivet kan undgås og dermed til, at vandløbskvaliteten  

 forbedres.
Lovforslaget åbner endvidere mulighed for en forbedring af de nævnte  

 passageforhold ved stemmeværkerne.
Sammen med en forbedret vandføring vil  

 dette medvirke til at genskabe vandløbenes kontinuitet og dermed give  

 mulighed for, at både vandrefisk og lokale bestande af fisk og smådyr kan  

 foretage deres naturlige vandringer i vandløbet.
Gennemføres foranstaltninger som foreslået, vil det for mange dambrug  

 betyde en reduktion i vandføringen gennem dambruget og dermed reduktion i  

 mængden af udledt spildevand.
Med dambrugsbekendtgørelsens udlederkrav til  

 spildevandets indhold af forurenende stoffer kan dette for en række dambrug,  

 selv om koncentrationen af forurenende stoffer i det udledte spildevand  

 stiger, indebære en reduktion i den samlede mængde af forurenende stoffer,  

 der tilledes vandløbet.
 Med en samtidig forøget vandføring forbi dambruget og fortynding af det  

 udledte spildevand kan der i en række tilfælde forventes en forbedring i  

 miljøtilstanden nedstrøms dambruget, som kan medvirke til opfyldelse af den  

 fastsatte målsætning for vandløbskvaliteten.
Andre miljømæssige konsekvenser I det omfang vandføringen sikres ved frivandsafgivelse, kan det forventes,  

 at en del dambrug efter vandforsyningsloven vil ansøge om kompenserende  

 indvinding af grundvand.
Det må indgå i vurderingen af, om en tilladelse til  

 grundvandsindvinding kan meddeles, om grundvandsindvindingen har indflydelse  

 på vandføringen eller vandstanden og dermed har en negativ effekt på dyre- og  

 plantelivet.
I det omfang, vandføringen sikres ved tilbagepumpning af afløbsvand oven  

 for stemmeværket, øges energiforbruget til pumpedrift.
Hvis nogle dambrug  

 øger udnyttelsen af vandet ved hjælp af recirkulering eller iltning for at  

 kompensere for en reduktion af overfladeindvindingen, vil der ligeledes ske  

 et øget energiforbrug.
 Vandkraft er en vedvarende energikilde, der er miljømæssigt fordelagtig,  

 idet vandkraftproduktion ikke medfører emission af forurenende stoffer.
Vedvarende energianlæg er hver for sig af beskeden størrelse, men det  

 samlede bidrag fra forskellige vedvarende energikilder kan have betydning for  

 en fortrængning af konventionel el-produktion.
Vandkraft udgør ca. 1 promille  

 af den danske kraftproduktion.
Ved nogle opstemninger, især ved kraftværker anlagt ved ældre  

 mølleopstemninger, vil der være skabt damme eller søer med et varieret  

 plante- og dyreliv.
I forbindelse med sikring af vandføring eller passage ved  

 disse opstemninger må der derfor samtidig ske en vurdering og hensyntagen til  

 de biologiske og landskabelige virkninger heraf.
Det gælder f.eks. ved  

 etablering af omløbsstryg gennem områder, der er beskyttede efter reglerne i  

 naturbeskyttelsesloven.
Der må endvidere tages hensyn til de kulturhistoriske  

 interesser, der kan være knyttet til disse anlæg, herunder bl.a. møllers  

 fortsatte driftsmuligheder.
6. Erhvervsøkonomiske konsekvenser af lovforslaget Forslaget til ændring af vandsløbsloven skønnes ikke at medføre væsentlige  

 erhvervsøkonomiske konsekvenser.
Med den foreslåede ændring sikres, at der  

 ydes erstatning for berettigede krav i forbindelse med gennemførelse af  

 foranstaltninger.
Som anført under bemærkningerne til de enkelte  

 bestemmelser, kan det dog ikke udelukkes, at stemmeværksejere kan blive  

 pålagt at tage del i anlægsudgifter til foranstaltninger efter loven i  

 tilfælde, hvor stemmeværksejeren spares for udgifter i denne forbindelse.
Der  

 kan være tale om udgifter til etablering af en fiskepassage, som denne er  

 forpligtet til at afholde som følge af tidligere trufne afgørelser efter  

 ferskvandsfiskeriloven.
Den foreslåede tilskudsordning vil få positive beskæftigelsesmæssige  

 konsekvenser, da de nævnte foranstaltninger ved opstemninger vil medføre  

 betydelige anlægsinvesteringer.
Løsningen af de miljømæssige problemer ved  

 opstemninger kan endvidere senere begrunde yderligere  

 restaureringsforanstaltninger i vandløbssystemer med en tilsvarende positiv  

 beskæftigelseseffekt.
 Efter vandforsyningsloven udløber gældende tilladelser til indvinding af  

 overfladevand til dambrug 1. april 2005. Fortsat anvendelse af overfladevand  

 til dambrugsdrift forudsætter således en ny tilladelse efter denne dato,  

 hvilket i det konkrete tilfælde kan have erhvervsøkonomiske konsekvenser.
Omfanget af de erhvervsøkonomiske konsekvenser vil afhænge af de konkrete  

 muligheder for vandindvinding samt de teknologiske forudsætninger.
Det vil  

 endvidere afhænge af, i hvilket omfang der i år 2005 vil være gennemført  

 løsninger på dambrug efter den foreslåede ordning i forslagets § 1.
7. Administrative og økonomiske konsekvenser af lovforslaget Det skønnes, at der som minimum er behov for foranstaltninger ved ca. 380  

 dambrug og 30 vandkraftværker.
 Det er næppe realistisk at forestille sig, at det vil være muligt inden  

 for en 10-årig periode at løse problemerne ved samtlige opstemninger.
Indsatsen vil hovedsageligt være koncentreret i de jyske amter, som har de  

 største problemer i relation til især dambrugene.
Det skønnes, at der vil  

 kunne anvendes op mod 10 mio. kr. i hvert af de 2 første år, ordningen  

 gælder.
I denne vurdering indgår, at udgifterne til etablering af omløbsstryg  

 forbi opstemninger erfaringsmæssigt er opgjort til ca. 200.000 kr. pr.  

 opstemning.
 I forbindelse med tilskud til gennemførelse af foranstaltninger efter den  

 foreslåede bestemmelse i vandløbsloven vil der kunne afholdes eventuelle  

 udgifter til udredning af effekter af forskellige løsninger af  

 miljøproblemerne ved opstemninger samt formidling af resultater til brug for  

 amternes videre arbejde.
Til gennemførelse af foranstaltningerne vil der de første 2 år blive søgt  

 en årlig udvidelse til 6 mio. kr. af det beløb på 3 mio. kr., som hidtil har  

 været afsat på de årlige finanslove til vandløbsrestaureringer på konto  

 23.25.11.20. Gennemførelse af vandløbsrestaureringer.
Af dette beløb vil 5  

 mio. kr. blive forbeholdt tilskud til de foranstaltninger, der gennemføres  

 efter forslaget og øvrige vandløbsrestaureringer, der gennemføres i  

 tilknytning hertil i andre dele af vandsløbssystemet.
I hvilken  

 størrelsesorden, der de efterfølgende år søges optaget beløb til formålet,  

 vil bl.a. blive vurderet på baggrund af de erfaringer, som indhentes i løbet  

 af de første 2 år.
Der vil endvidere blive søgt adgang til kumulativ  

 overførsel af ikke forbrugte midler til senere finansår, således at  

 eventuelle besparelser et år kan overføres til efterfølgende år og i givet  

 fald også i en overgangsperiode efter år 2005.
 Der er forudsat en frivillig ordning med en ligelig finansiering mellem  

 stat og amter af anlægsudgifter og erstatninger i forbindelse med  

 foranstaltninger efter vandløbsloven, således at amterne kan opnå tilskud til  

 dækning af op til halvdelen af de nævnte udgifter.
Det amtskommunale ressourceforbrug Det amtskommunale forbrug forudsættes afholdt inden for de allerede givne  

 bevillingsmæssige rammer.
Det statslige ressourceforbrug Det skønnes, at der vil blive behov for sammenlagt 2 AC-årsværk om året i  

 Miljøstyrelsen til klagesagsbehandling, tilskudsadministration m.v.
Disse  

 årsværk vil blive søgt finansieret inden for Miljøstyrelsens årlige  

 finanslovsbevilling.
Forventet ressourceforbrug Bemærkninger til de enkelte bestemmelser Til § 1 Efter vandløbslovens almindelige regler er kommunalbestyrelsen  

 vandløbsmyndighed for kommunevandløb og private vandløb og amtsrådet er  

 vandløbsmyndighed for amtsvandløb.
Efter forslaget (§ 37 a, stk. 1) brydes  

 der med myndighedsstrukturen, idet amtsrådet tillægges adgang til at træffe  

 afgørelse om opstemninger i alle vandløb, uanset deres klassifikation.
 Baggrunden herfor er, at amtsrådet efter miljøbeskyttelsesloven er  

 ansvarlig for miljøtilstanden i vandløbene og er godkendelsesmyndighed efter  

 miljøbeskyttelseslovens kapitel 5. Hertil kommer, at amtsrådet er  

 godkendelsesmyndighed efter vandforsyningsloven og naturbeskyttelsesloven.
Amtsrådet bestemmer, hvilke foranstaltninger, det er nødvendigt at  

 gennemføre ved det enkelte opstemningsanlæg for at tilgodese vandløbets  

 natur- og miljømæssige kvalitet.
Som nævnt under de almindelige bemærkninger  

 er vandkraftværkerne vedvarende energikilder, der således bør søges  

 opretholdt i den udstrækning, det er foreneligt med varetagelsen af de  

 miljømæssige hensyn.
Amtsrådet forestår ligeledes udarbejdelsen af projekt  

 til ændring af anlægget og udfører anlægsarbejderne.
Amtskommunerne prioriterer ligeledes indsatsen i samarbejde med  

 Miljøstyrelsen.
I prioriteringen af indsatsen vil der blive lagt vægt på, at  

 der gennemføres foranstaltninger i vandløb, hvor der opnås den største  

 miljømæssige gevinst af investeringerne.
 Administrationen af ordningen bør tilrettelægges således, at amtsrådet og  

 kommunalbestyrelsen samarbejder, når foranstaltninger gennemføres i  

 kommunevandløb eller private vandløb.
Efter forslaget finder vandløbslovens almindelige regler om  

 vandløbsregulering og ændring af opstemningsanlæg (kapitlerne 6 og 10) med de  

 dertil knyttede erstatningsregler anvendelse på de foranstaltninger, der  

 gennemføres.
Det følger heraf, at den foreslåede bestemmelse i § 37a ikke er  

 selvstændigt grundlag for at gennemføre foranstaltninger i vandløb.
Herved er  

 der mulighed for at tilgodese et af de hovedhensyn, der ligger bag  

 vandløbsloven, nemlig at sikre samtlige - ikke mindst landbrugets -  

 afstrømningsinteresser i tilknytning til vandløbet.
 Vandløbslovens almindelige klageregler, herunder med mulighed for klage  

 til Miljøstyrelsen over amtskommunens afgørelse, gælder ligeledes med hensyn  

 til de foranstaltninger, som amtsrådet beslutter at gennemføre.
Endvidere finder de særlige proceduremæssige bestemmelser, fastsat af  

 miljøministeren i bekendtgørelse nr. 424 af 7. september 1983 om  

 vandløbsregulering m.v., anvendelse.
Bekendtgørelsen indeholder regler, der  

 sikrer, at alle, der har interesse i vandløbet, har mulighed for at gøre sig  

 bekendt med reguleringsprojekter og mulighed for at komme med indsigelser,  

 før de endeligt vedtages og arbejderne iværksættes.
Disse regler vil blive opretholdt i forbindelse med foranstaltninger efter  

 lovforslaget.
Der må derfor forventes at være en vis sagsbehandlingstid, især  

 hvis de forskellige klagemuligheder i vandløbsloven udnyttes.
Efter bestemmelserne i førnævnte bekendtgørelse kan anlægsarbejder o.lign.  

 ikke iværksættes, før der er truffet endelig afgørelse om de økonomiske  

 spørgsmål, herunder udgiftsfordeling og erstatninger.
Denne ordning tager  

 hovedsageligt sigte på de situationer, hvor der ikke er tale om en offentlig  

 finansiering af anlægsudgifter, idet der skal være sikkerhed for, at  

 anlægsarbejderne kan finansieres, før disse iværksættes.
Foranstaltninger efter den foreslåede bestemmelse i § 37 a vil blive  

 finansieret af amtskommunerne med tilskud fra staten.
Der vil således være  

 sikret en finansiering af anlægsarbejderne, herunder betaling af  

 erstatninger, hvorfor det vil være ubetænkeligt at ændre reglerne, så  

 anlægsarbejder omfattet af den foreslåede § 37 a kan iværksættes uden at  

 afvente en afgørelse af de økonomiske spørgsmål.
Vandløbslovens regler om udgiftsfordeling og erstatning i kapitlerne 6 og  

 10 om regulering m.v. finder ligeledes anvendelse.
Efter bestemmelserne  

 afholdes udgifter i forbindelse med vandløbsreguleringer af de grundejere,  

 der skønnes at have nytte af foranstaltningerne (§ 24). I dette skøn vil  

 kunne indgå, at stemmeværksejeren har nytte af foranstaltningen i de  

 situationer, hvor denne spares for udgifter, f.eks. til etablering af en  

 fiskepassage, som stemmeværksejeren er forpligtet til at udføre efter  

 tidligere trufne afgørelser efter ferskvandsfiskeriloven.
 Efter kapitel 6 om vandløbsregulering har enhver, der lider tab ved en  

 regulering ret til erstatning (§ 23). Efter kapitel 10 om opstemninger m.v.  

 har enhver, der lider tab ved foranstaltninger efter kapitlet, ret til  

 erstatning (§ 51).
 Efter vandløbslovens almindelige regler er det landvæsensretterne, der  

 afgør økonomiske spørgsmål, hvor der ikke kan opnås en forligsmæssig løsning,  

 jf. vandløbslovens § 74, stk. 2. Landvæsenskommissionens afgørelse kan  

 indbringes for Overlandvæsenskommissionen.
I de tilfælde, hvor en foranstaltning efter stk. 1 gennemføres i vandløb,  

 der er omfattet af bestemmelsen i § 3 i naturbeskyttelsesloven, vil det ofte  

 være nødvendigt, at der træffes afgørelse om fravigelse af disse  

 bestemmelser.
Det er amtsrådet, der efter § 65, stk. 2 i  

 naturbeskyttelsesloven kan meddele dispensation fra § 3. Amtsrådets afgørelse  

 kan indbringes for Naturklagenævnet.
Ved behandling af disse sager, som netop har til formål at forbedre  

 vandløbenes natur- og miljøkvalitet, er der imidlertid behov for at undgå en  

 besværlig og tidrøvende dobbeltadministration.
Det foreslås derfor i stk. 2,  

 at bestemmelsen i § 3 i naturbeskyttelsesloven ikke gælder for  

 foranstaltninger, som amtsrådet beslutter at gennemføre efter stk. 1.
 Det forudsættes, at amtsrådet, der som nævnt også er den ansvarlige  

 myndighed efter naturbeskyttelsesloven, samtidig sikrer, at de hensyn, som  

 skal varetages i medfør af § 3 i naturbeskyttelsesloven, bliver tilgodeset  

 gennem behandlingen af vandløbssagen.
 Det er en selvfølge, at Miljøstyrelsen som klageinstans efter  

 vandløbsloven vil inddrage Skov- og Naturstyrelsen i behandlingen af sager,  

 der vedrører områder omfattet af § 3, ligesom styrelsen inddrages, når der  

 kan være kulturhistoriske interesser knyttet til anlæg ved vandløb.
 Tilsvarende vil Energistyrelsen blive inddraget i behandlingen af  

 klagesager vedrørende vandkraftanlæg, der ejes af offentlige  

 elforsyningsvirksomheder.
For en række vandløb gælder, at de er omfattet af en fredning efter  

 naturbeskyttelsesloven.
Gennemførelse af foranstaltninger indenfor fredede  

 områder kan forudsætte, at fredningsnævnet meddeler en dispensation efter  

 naturbeskyttelseslovens § 50. Fredningsnævnets afgørelse herom kan påklages  

 til Naturklagenævnet.
 Landskabsfredninger samt fredede fortidsminder kan, hvis dispensation ikke  

 opnås, have indflydelse på, hvilken løsningsmodel, der kan gennemføres efter  

 loven.
Som nævnt under afsnittet om de miljømæssige konsekvenser af lovforslaget  

 kan der være knyttet kulturhistoriske interesser til opstemninger.
For at  

 tilgodese hensynet hertil vil Miljøstyrelsen tilstræbe at tilrettelægge  

 administrationen, så Skov- og Naturstyrelsen på et tidligt tidspunkt bliver  

 gjort bekendt med planlagte projekter.
 Efter stk. 3 foreslås det, at Miljøstyrelsen administrerer  

 tilskudsordningen.
Til § 2 Indvinding af overfladevand fra søer og vandløb kræver tilladelse efter  

 vandforsyningslovens § 18. De nærmere regler for tilladelser til  

 vandindvinding fremgår af vandforsyningslovens § 22. Efter disse regler kan  

 tilladelser til indvinding af overfladevand til dambrug højst gives for et  

 tidsrum af 10 år.
 Vandindvindingsrettigheder, der gjaldt ved vandforsyningslovens  

 ikrafttræden den 1. april 1980, bevarer deres gyldighed, jf. lovens § 86,  

 stk. 1. Efter vandforsyningslovens overgangsbestemmelser bortfalder retten  

 til indvinding af overfladevand til dambrug, der er oprettet før 1. oktober  

 1974, dog 25 år efter lovens ikrafttræden, dvs. 31. marts 2005. Indvinding af  

 overfladevand til dambrugsdrift efter denne dato kræver således en ny  

 tilladelse efter vandforsyningsloven.
Efter den foreslåede bestemmelse kan nye tilladelser til indvinding af  

 overfladevand til dambrugsdrift højst udgøre halvdelen af vandløbets  

 medianminimumsvandføring, medmindre amtsrådet i særlige tilfælde bestemmer  

 andet.
Ved særlige tilfælde forstås situationer, hvor det er miljø- og  

 naturmæssigt forsvarligt at meddele tilladelse til indvinding af mere vand  

 end halvdelen af medianminimumsvandføringen, f.eks. i vandløb med rigelig  

 vandføring.
Der skal dog altid være mindst halvdelen af  

 medianminimumsvandføringen i vandløbet.
Begrænsningen i adgangen til at  

 meddele vandindvindingstilladelse gælder også fornyelse af tidligere meddelte  

 tilladelser, der er bortfaldet som følge af en tidsbegrænsning.
Den  

 foreslåede bestemmelse omfatter ikke vælddambrug.
Vælddambrug baserer  

 produktionen på vand, hvor indtaget er placeret direkte i eller i umiddelbar  

 tilknytning til kildevæld.
Formålet er at tilgodese den almindelige samfundsmæssige interesse i en  

 vis minimumsvandføring i vandløb udfra miljø- og naturbeskyttelseshensyn.
I  

 nogle tilfælde vil de konkrete miljø- og naturforhold selvfølgelig kunne  

 begrunde, at der skal være mere vand i vandløbene end halvdelen af  

 medianminimumsvandføringen.
Det er op til amtsrådet at vurdere, om der i det  

 enkelte tilfælde efter de almindelige regler bør fastsættes yderligere  

 begrænsninger i vandindvindingsretten.
Bilag I dette bilag anføres i venstre spalte den gældende bestemmelse i § 22  

 i vandforsyningsloven, jf. lovbekendtgørelse nr. 337 af 4. juli 1985, og i  

 højre spalte den foreslåede ændring Gældende formulering § 22. Tilladelser til vandindvinding meddeles for et bestemt  

 tidsrum, som højst kan være 30 år.
Tilladelser til indvinding af vand til  

 vanding af landbrugsafgrøder og til dambrug kan dog med hensyn til grundvand  

 højst gives for et tidsrum af 15 år og med hensyn til overfladevand højst for  

 et tidsrum af 10 år.
 Stk. 2. Når en vandindvindingstilladelse bortfalder som følge af  

 en tidsbegrænsning, skal en ny tilladelse meddeles i det omfang, der fortsat  

 er behov for vandindvinding, medmindre samfundsmæssige hensyn, jf. §§ 1 og 2,  

 er til hinder herfor.
 Stk. 3. En tilladelse skal angive indvindingens mængde og formål  

 og fastlægge omfanget af de undersøgelser og målinger, anlæggets ejer skal  

 foretage for at skaffe grundlag for bedømmelsen af eventuelle skader på  

 omgivelserne som følge af ændringer af grundvandsstanden, vandføringen i  

 vandløb eller vandstanden i søer m.v.
Stk. 4. En tilladelse efter § 19, nr. 2, og § 20 til indvinding af  

 grundvand skal angive en tilladelige vandspejlssænkning eller eventuelt en  

 tilladelig vandmængde pr. time.
For indvinding af overfladevand fastsættes en  

 tilladelig vandmængde pr. time, og tilladelsen kan indeholde oplysning om den  

 minimumsvandføring eller minimumsvandstand, som amtsrådet kan kræve  

 opretholdt.
Forslaget § 2 I lov om vandforsyning, jf. lovbekendtgørelse nr. 337 af 4. juli 1985, som  

 ændret senest ved § 2 i lov nr. 388 af 20. maj 1992 indsættes som 3. pkt. i §  

 22, stk. 4:
»For indvinding af overfladevand til dambrug kan den tilladelige  

 vandmængde pr. time højst udgøre halvdelen af medianminimumsvandføringen,  

 medmindre amtsrådet i særlige tilfælde bestemmer andet.
Vandløbets vandføring  

 skal dog altid være mindst halvdelen af medianminimumsvandføringen.« Efter 2. behandling den 2. maj 1995 § 1 I lov om vandløb, jf. lovbekendtgørelse nr. 404 af 19. maj 1992, indsættes  

 efter § 37 i kapitel 8:
» § 37 a.
I vandløb, hvor opstemningsanlæg er til væsentlig  

 skade for vandløbskvaliteten, kan amtsrådet efter reglerne i denne lov  

 gennemføre de nødvendige foranstaltninger, herunder regulere vandløbet, for  

 at genskabe en tilfredsstillende natur- og miljøkvalitet.
 Stk. 2. Foranstaltninger efter stk. 1 kan ikke gennemføres, hvis  

 der derved tilsidesættes væsentlige kulturhistoriske interesser.
 Stk. 3. Bestemmelserne i § 3, stk. 1, 1. pkt., og stk. 2 og 3, i  

 lov om naturbeskyttelse gælder ikke for foranstaltninger, der gennemføres af  

 amtsrådet efter stk. 1.
Stk. 4. Miljøstyrelsen kan yde tilskud til gennemførelse af  

 foranstaltninger omfattet af stk. 1.« § 2 I lov om vandforsyning, jf. lovbekendtgørelse nr. 337 af 4. juli 1985, som  

 ændret senest ved § 2 i lov nr. 388 af 20. maj 1992, indsættes som 3.  

 pkt. i § 22, stk. 4:
»Ved tilladelser til indvinding af overfladevand til dambrug skal der  

 altid opretholdes en vandføring på mindst halvdelen af  

 medianminimumsvandføringen i vandløbet.« § 3 Loven træder i kraft den 1. juli 1995.
