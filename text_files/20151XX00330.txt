Skriftlig fremsættelse (16. december 2015) Erhvervs- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af selskabsloven, lov om visse erhvervsdrivende virksomheder, lov om erhvervsdrivende fonde og forskellige andre love (Indførelse af register over reelle ejere) (Lovforslag nr.
L xx) Formålet med lovforslaget er at gennemføre den del af aftalen om en styrket indsats mod skattely på erhvervsområdet, der vedrører etableringen af et register over reelle ejere af selskaber og fonde m.v.
Registret sikrer skattemyndighederne adgang til bedre oplysninger og bidrager dermed til at dæmme op for skatteunddragelse.
Aftalen blev indgået den 19. december 2014 mellem den daværende regering (Socialdemokratiet og Radikale Venstre), og Venstre, Dansk Folkeparti, Socialistisk Folkeparti, Enhedslisten og Det Konservative Folkeparti.
 Lovforslaget gennemfører desuden dele af 4. hvidvaskdirektiv (EU-direktiv 2015/849 af 20. maj 2015). Der er ved gennemførelsen lagt vægt på at undgå unødvendig overimplementering for at sikre, at de danske virksomheder stilles bedst muligt i den internationale konkurrence.
Lovforslaget skal sikre, at Danmark lever op til sine internationale forpligtelser, og skaber øget gennemsigtighed i danske virksomheders ejerstruktur, således at det fremover bliver sværere at sløre ejerskabet af en virksomhed gennem indviklede selskabskonstruktioner.
Forslaget bidrager desuden til at styrke bekæmpelsen af hvidvask og terrorfinansiering, ligesom det bidrager til at dæmme op for misbrug af selskabs- og skattelovgivningen og for skatteunddragelse.
Dermed sikres der højest mulig tillid til dansk erhvervsliv.
For at sikre balancen i forhold til, at det stadig skal være nemt at drive virksomhed i Danmark, er der desuden lagt vægt på at begrænse de administrative byrder, som lovforslaget medfører for erhvervslivet, mest muligt.
Med lovforslaget får selskaber og andre tilsvarende juridiske personer fremover pligt til at indhente og opbevare oplysninger om deres reelle ejere, dvs. de fysiske personer, der i sidste instans ejer eller kontrollerer virksomheden, samt til at registrere disse oplysninger i Erhvervsstyrelsens register.
Forslaget vedrører en række love på Erhvervs- og Vækstministeriets område, herunder selskabsloven, lov om visse erhvervsdrivende virksomheder, lov om erhvervsdrivende fonde og en række finansielle love samt lov om fonde og visse foreninger under Justitsministeriets område.
I overensstemmelse med skattelyaftalen fra december 2014 lægger lovforslaget op til fuld offentlighed omkring oplysningerne om de reelle ejere, ligesom det er tilfældet for oplysningerne om legale ejere i Det Offentlige Ejerregister.
Lovforslaget medfører således mere åbenhed, end der umiddelbart følger af 4. hvidvaskdirektiv, der alene kræver, at i hvert fald relevante myndigheder, virksomheder og andre med legitim interesse skal have adgang til oplysningerne.
Endvidere foreslås en hjemmel for erhvervs- og vækstministeren til at udstede nærmere regler om de tekniske forhold vedrørende registrering og offentliggørelse af oplysninger om de reelle ejere.
For at sikre tilstrækkelig sikker identifikation af de virksomheder, som skal registrere reelle ejere, foreslås der indført en ny pligt i CVR-loven for virksomheder, som ikke allerede er registreret i Det Centrale Virksomhedsregister, til at registrere en række grundoplysninger.
Dette betyder bl.a., at en række interessentskaber, kommanditselskaber og fonde, som i dag ikke som udgangspunkt er registreringspligtige, fremover vil skulle grundregistreres og registrere reelle ejere.
 I det jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
