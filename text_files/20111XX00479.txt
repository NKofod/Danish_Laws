Skriftlig fremsættelse (28. marts 2012) Transportministeren (Henrik Dam Kristensen) Herved tillader jeg mig for Folketinget at fremsætte:
Forslag til lov om ændring af lov om jernbane og lov om offentlige veje (Afgifter, gebyrer, internationale vedtagelser, godkendelse af uddannelsessteder m.v.) (Lovforslag nr.
L 136) Med lovforslaget foreslås det, at Trafikstyrelsens tilsyn på jernbaneområdet og Jernbanenævnets drift brugerfinansieres.
Trafikstyrelsen fører tilsyn med udgangspunkt i virksomhedernes sikkerhedscertifikat eller sikkerhedsgodkendelse.
Herudover fører Trafikstyrelsen tilsyn med en række andre forhold, herunder overholdelse af sikkerhedsregler, krav til infrastrukturanlæg, regler om farligt gods, sikkerhedsklassificeret personale m.v.
Jernbanenævnets væsentligste opgave er at overvåge markedet og føre tilsyn med, at de forskellige markeder for jernbanetransport fungerer.
 Lovforslaget giver desuden hjemmel til, at infrastrukturforvalteren, Metroselskabet I/S eller Trafikstyrelsen, i forbindelse med baneprojekter, kan foretage arkæologiske forundersøgelser på et tidligere tidspunkt, end det er muligt i dag.
Lovforslaget indeholder herudover en forenkling af reglerne om jernbaneoverkørsler, idet det foreslås at samle reglerne om jernbaneoverkørsler i lov om jernbane.
Det har i den forbindelse været nødvendigt at foretage visse tilpasninger og moderniseringer, bl.a. at udgifter til drift og vedligeholdelse af sikkerhedsforanstaltninger fremover i videre omfang skal afholdes af jernbaneinfrastrukturforvalteren.
 Endeligt indeholder lovforslaget regler om akkreditering af certificerende virksomheder, regler om godkendelse af uddannelsessteder for lokomotivførere, regler om at internationale standarder kan være gældende, selvom de ikke foreligger på dansk, og regler om påbud og forbud til entreprenører og veteranbaner.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
