Fremsat den 3. februar 2022 af Søren Egge Rasmussen (EL), Jette Gottlieb (EL) og Søren Søndergaard (EL) Forslag til folketingsbeslutning om at sikre kommunal anvisningsret til private udlejningsejendomme Folketinget pålægger regeringen inden udgangen af 2022 at sikre udvidede muligheder for, at kommunerne kan anvise boligsøgende til boliger i private udlejningsejendomme, svarende til det fulde indhold af initiativet i regeringsudspillet »Blandede boligområder  næste skridt i kampen mod parallelsamfund« af 17. marts 2021.
Bemærkninger til forslaget Det foreslås, at alle kommuner får mulighed for at anvise boligsøgende til private udlejningsejendomme, og at der indføres en ny særlig ordning, som indtil 2030 vil give kommunerne med udsatte boligområder eller forebyggelsesområder anvisningsret til hvert tiende ledige lejemål i private udlejningsejendomme med 20 eller flere lejemål.
Beslutningsforslaget svarer til indholdet af regeringens initiativ, som blev præsenteret den 17. marts 2021 i forbindelse med regeringens udspil »Blandede boligområder  næste skridt i kampen mod parallelsamfund«.
Forslaget er beskrevet i et faktaark til udspillet (»Kommunal anvisningsret til private udlejningsejendomme«, Indenrigs- og Boligministeriet, 2021).
Adgang til at indgå aftaler om anvisningsret i private udlejningsejendomme Alle kommuner vil med beslutningsforslaget kunne indgå aftaler med private udlejere, som ønsker at stille en del af deres lejligheder til rådighed for kommunen til løsning af boligsociale opgaver.
Kommunalbestyrelsen vil kunne anvise boligsøgende med et akut boligsocialt behov og boligsøgende, som på grund af særlige udlejningskriterier ikke kan få anvist en bolig i et udsat boligområde eller et forebyggelsesområde.
Anvisningsretten vil højst kunne aftales for 25 pct. af ejendommens lejligheder.
Kommunalbestyrelsen vil indestå for eventuelt lejetab i forbindelse med anvisningsrettens udnyttelse og for eventuelle fraflytningsudgifter, når en anvist lejer flytter.
Kommunen og den private udlejer vil desuden kunne aftale en godtgørelse, som kommunalbestyrelsen betaler til udlejeren.
Kommunal anvisningsret i kommuner med udsatte boligområder eller forebyggelsesområder Hvis en kommune med udsatte boligområder eller forebyggelsesområder ikke gennem en aftale med private udlejere, jf. ovenfor, vil kunne erhverve anvisningsret til det fornødne antal boliger for at løse særlige udfordringer i udsatte boligområder eller forebyggelsesområder, vil den pågældende kommune have mulighed for at træffe beslutning om at indføre en særlig anvisningsordning.
Ordningen vil kun kunne indføres af kommuner, som har et forebyggelsesområde eller et udsat boligområde.
Kommunalbestyrelsen vil indtil 2030 få anvisningsret til hvert tiende ledige lejemål i private udlejningsejendomme med 20 eller flere lejemål.
Kommunalbestyrelsen vil alene kunne anvise boligsøgende, som på grund af særlige udlejningskriterier ikke kan få anvist en bolig i et udsat boligområde eller et forebyggelsesområde.
 Kommunalbestyrelsen vil indestå for eventuelt lejetab i forbindelse med anvisningsrettens udnyttelse, dvs. fra det tidspunkt, en lejlighed er til rådighed for kommunalbestyrelsen, og indtil udlejning sker, og for eventuelle fraflytningsudgifter, når en anvist lejer flytter.
 Udlejeren vil kunne modsætte sig den konkrete anvisning, hvis boligen ved anvisning vil blive beboet af flere end én person pr. beboelsesrum, eller hvis udlejeren i øvrigt har rimelig grund til at modsætte sig den pågældende anvisning.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre kommunal anvisningsret til private udlejningsejendomme.
(Beslutningsforslag nr.
B 82) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
