Offererstatningsloven § 1  nævnets stillingtagen til, om skaden skyldes en straffelovsovertrædelse, nævnets j.nr. 11-520-19854 Ansøger anmeldte til politiet, at hun var blevet udsat for vold af sin ægtefælle, dennes mor og 3 søstre.
Alle nægtede.
Politiet opgav at rejse sigtelse mod de 5 angivne skadevoldere, idet videre forfølgning ikke ventedes at kunne føre til, at de pågældende blev fundet skyldige.
 Ansøgers advokat bemærkede til nævnet, at skadevoldernes forklaringer var urealistiske, at ansøgers forklaring stemte overens med et uvildigt vidnes forklaring, samt at politiets efterforskning af sagen ikke havde været grundig.
Nævnet fandt det ikke godtgjort, at der var sket en straffelovsovertrædelse.
Nævnet lagde vægt på, at de pågældende nægtede sig skyldige, at der ikke var vidner eller andet, der støttede ansøgers forklaring, samt at politiet havde opgivet at rejse sigtelse.
