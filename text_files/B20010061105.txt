Bekendtgørelse om bekæmpelse af  

 rotter m.v.1) I medfør af § 7, stk. 1, nr. 9, § 17, stk. 3, § 18, § 67, § 73, §  

 80, § 92, og § 110, stk. 3 og 4, i lov om miljøbeskyttelse, jf.  

 lovbekendtgørelse nr. 698 af 22. september 1998, som ændret ved  

 lov nr. 369 af 2. juni 1999, § 90 i lov nr. 370 af 2. juni 1999, § 2 i lov  

 nr. 447 af 31. maj 2000, lov nr. 475 af 7. juni 2001 og lov nr. 479 af 7.  

 juni 2001, fastsættes:
Kapitel 1 Bekæmpelse af og sikring mod rotter § 1. I nærværende  

 bekendtgørelse forstås ved:
 1)	Effektiv bekæmpelse af rotter: En bekæmpelse, der  

 udøves af autoriseret personale, eller personer undergivet dettes  

 instruktion og ansvar, for at udrydde rotter eller opnå et efter  

 sagkyndigt skøn tilstrækkeligt lavt niveau i rottebestanden.
 2)	Erhvervsmæssig rottebekæmpelse: Firma eller person, som  

 mod betaling foretager bekæmpelse af rotter eller yder vejledning  

 herom.
 3)	Byzone, sommerhusområder og landzone: De områder, der  

 efter gældende lovgivning er byzoner, sommerhusområder og  

 landzoner.
 4)	Fødevarevirksomheder: Virksomheder, der behandler eller  

 sælger madvarer, drikkevarer, nydelsesmidler og andre varer, der er  

 bestemt til eller må antages at skulle fortæres af mennesker.
 5)	Rottesikring af ejendomme: Foranstaltninger på bygninger  

 (herunder afløbssystemer) og grundarealer, så at disse overalt  

 er forsvarligt sikrede mod rotter.
 6)	Sikringsordning med rottebekæmpelse: Et  

 bekæmpelsesprogram omfattende systematisk udlægning af  

 rottebekæmpelsesmidler i foderdepoter, der tilses og suppleres med  

 bekæmpelsesmidler med passende intervaller.
 § 2. Grundejere skal sikre og renholde deres  

 ejendomme således, at rotters levemuligheder på ejendommene  

 begrænses mest muligt.
Stk. 2. Såfremt en grundejer eller en lejer  

 indgår eller fornyer en aftale med et bekæmpelsesfirma om  

 sikringsordning med rottebekæmpelse, skal dette af  de i § 11  

 nævnte personer anmeldes skriftligt til kommunalbestyrelsen.
Ligeledes  

 skal en ændring og en ophævelse af en aftale anmeldes skriftligt  

 til kommunalbestyrelsen.
 § 3. Enhver, der konstaterer forekomst af rotter,  

 er ansvarlig for, at dette straks anmeldes til kommunalbestyrelsen.
 § 4. Kommunalbestyrelsen skal sørge for, at  

 der foretages en effektiv bekæmpelse af rotter (Rattus norvegicus  

og Rattus rattus).
 Stk. 2. Kommunalbestyrelsen kan lade bekæmpelsen  

 udføre enten ved kommunens eget autoriserede personale eller  

 indgå kontrakt om bekæmpelsen med en hertil autoriseret person,  

 jf. § 11.
 Stk. 3. Kun de i stk. 2 nævnte personer må  

 udføre kommunal eller erhvervsmæssig rottebekæmpelse.  

 Autoriserede personer må dog indgå kontrakter om sikringsordning  

 med rottebekæmpelse, jf. § 1, nr. 6.
 Stk. 4. Statens Skadedyrlaboratorium kan efter aftale med  

 kommunen og Miljøstyrelsen foretage rottebekæmpelse som led i  

 forsknings- og udviklingsarbejde.
 § 5. Bekæmpelsen af rotter skal foregå  

 i overensstemmelse med de af Miljøstyrelsen udarbejdede  

 retningslinier.
 § 6. Kommunalbestyrelsen skal lade alle faste  

 ejendomme i landzone samt landbrugsejendomme i byzone undersøge for  

 rotter to gange årligt og efter anmeldelse, jf. dog § 17, stk. 1.
 Stk. 2. I byzoner og sommerhusområder foretages  

 bekæmpelsen efter anmeldelse, medmindre særlige forhold  

 nødvendiggør et regelmæssigt tilsyn.
Stk. 3. Kommunalbestyrelsen er ansvarlig for, at der  

 føres en kontrolbog el. lign., hvori det registreres, hvilke  

 ejendomme, der er besøgt, dato for besøgene, om der er rotter  

 på ejendommen, og om der er udlagt gift.
Ejendommens ejere eller lejere  

 skal om muligt kvittere for besøget.
Kontrolbogen skal til enhver tid  

 være tilgængelig for Miljøstyrelsens konsulenter i  

 rottebekæmpelse.
 Stk. 4. Kommunalbestyrelsen skal to gange årligt  

 sørge for, at kommunens borgere får fornøden orientering  

 om, at konstaterede forekomster af rotter skal anmeldes til kommunen.
 § 7. I fødevarevirksomheder foretages  

 eftersyn for rotter samtidig med de fødevarehygiejniske tilsyn af den  

 offentlige myndighed, der efter gældende bestemmelser udøver  

 tilsyn.
 Stk. 2. Kommunalbestyrelsen og det  

 fødevarehygiejniske tilsyn skal gensidigt underrette hinanden om  

 konstaterede forekomster af rotter, iværksat rottebekæmpelse el.  

 lign. på fødevarevirksomheder.
 § 8. Kommunalbestyrelsen skal, når den har  

 indgået kontrakt med en person om kommunal rottebekæmpelse,  

 føre tilsyn med at bestemmelserne i kontrakten overholdes.
 § 9. Kommunalbestyrelsen kan meddele grundejerne  

 påbud om undersøgelse samt udførelse af de  

 fornødne foranstaltninger.
 Stk. 2. Miljøstyrelsen kan meddele  

 kommunalbestyrelsen påbud som nævnt i stk. 1, når  

 kommunalbestyrelsen er grundejer.
 § 10. Kommunalbestyrelsen skal én gang  

 årligt indsende beretninger om de foranstaltninger, der i det  

 foregående år har været truffet i kommunen til  

 bekæmpelse af rotter, og skal give sådanne andre oplysninger  

 vedrørende bekæmpelsen, som Miljøstyrelsen måtte  

 anmode om.
Kapitel 2 Autorisation § 11. Erhvervsmæssig rottebekæmpelse  

 og bekæmpelse af rotter med kemiske midler må kun foretages af  

 personer, der er autoriserede af Miljøstyrelsen, eller af personer,  

 der er undergivet en autoriseret persons instruktion og arbejder på  

 dennes ansvar.
§ 12. Autorisation til rottebekæmpelse
kan kun opnås af personer med dokumentation for enten 1)	minimum 6 måneders ansættelse i den kommunale tekniske  

 forvaltning, 2)	minimum 6 måneders ansættelse i kloak- og  

 afløbsbranchen, eller 3)	minimum 3 måneders erhvervsmæssig erfaring med muse-  

 og/eller rottebekæmpelse.
Stk.2. Autorisation meddeles, når ansøgeren har  

 deltaget i det i § 13 nævnte kursus og over for Miljøstyrelsen  

 ved en prøve har dokumenteret at besidde fornøden viden om  

 rotters levevis og deres bekæmpelse samt lovgivning i relation til  

 rotter, herunder relevante dele af dyreværnslovgivningen.
Denne viden  

 skal omfatte kendskab til rottesikring af bygninger og afløbssystemer  

 og anvendelse af bekæmpelsesmidler i overensstemmelse med de herom  

 fastsatte regler.
Miljøstyrelsen fastlægger nærmere  

 omfanget og indholdet af den viden, der skal dokumenteres ved  

 prøven.
 Stk. 3. Udstedelse af autorisation kan nægtes, hvis  

 den pågældende har en forfalden gæld til det offentlige i  

 størrelsesordenen 50.000 kr. eller derover, jf.  

 miljøbeskyttelseslovens § 17, stk. 3.
 § 13. Miljøstyrelsen afholder kurser med  

 henblik på aflæggelse af den i § 12 nævnte prøve.  

 Kursusudgifterne afholdes af kursusdeltagerne.
Stk. 2. Optagelse på kursus sker ved  

 ansøgning.
Ansøgning indgives til Miljøstyrelsens  

 konsulenter i rottebekæmpelse, jf. § 17.
 Stk. 3. Kun personer, der opfylder betingelserne i § 12,  

 stk. 1, kan optages på kurset.
 § 14. Miljøstyrelsen kan tilbagekalde en  

 autorisation, hvis indehaveren heraf under udførelse af  

 rottebekæmpelsen gør sig skyldig i grov eller oftere gentagen  

 forsømmelighed, eller hvis indehaveren har en forfalden gæld til  

 det offentlige i størrelsesordenen 100.000 kr. eller derover, jf.  

 miljøbeskyttelseslovens § 17, stk. 3.
§ 15. Miljøstyrelsens afgørelser  

 efter § 12, stk. 3 og § 14 kan af ansøgeren eller  

 autorisationsindehaveren forlanges indbragt for domstolene.
Anmodning herom  

 skal fremsættes over for Miljøstyrelsen inden 4 uger efter, at  

 afgørelsen er meddelt den pågældende.  

 Miljøstyrelsens afgørelse skal indeholde oplysning herom.  

 Miljøstyrelsen anlægger sag mod den pågældende i den  

 borgerlige retsplejes former.
 Stk. 2. Sagsanlæg som følge af  

 Miljøstyrelsens afgørelse om tilbagekaldelse af autorisation  

 på grund af forfalden gæld til det offentlige har ikke  

 opsættende virkning.
Stk. 3. Sagsanlæg som følge af  

 Miljøstyrelsens afgørelse om tilbagekaldelse af autorisation  

 på grund af grov eller oftere gentagen forsømmelighed har  

 opsættende virkning.
Den opsættende virkning omfatter tillige  

 fristen på 4 uger, jf. stk. 1, 2. punktum.
Kapitel 3 Gebyr § 16. Kommunalbestyrelsen kan beslutte, at der  

 skal opkræves gebyr til dækning af omkostningerne ved den  

 kommunale rottebekæmpelse.
 Stk. 2. Gebyret pålægges samtlige faste  

 ejendomme i kommunen og opkræves som en andel af  

 ejendomsværdien.
 Stk. 3. Kommunalbestyrelsen fastsætter for hvert  

 regnskabsår de nærmere bestemmelser om gebyrets  

 størrelse.
Stk. 4. Gebyret kan opkræves sammen med de  

 kommunale ejendomsskatter.
Kommunalbestyrelsen kan ikke meddele dispensation  

 for betaling af gebyret.
Kapitel 4 Konsulenter § 17. Miljøstyrelsens konsulenter i  

 rottebekæmpelse fører tilsyn med, at kommunalbestyrelsen  

 opfylder de foran nævnte pligter.
Konsulenterne kan efter forhandling  

 med kommunalbestyrelsen dispensere fra forpligtelsen til at undersøge  

 alle ejendomme i landzone.
 Stk. 2. Konsulenterne skal i samarbejde med  

 kommunalbestyrelsen rådgive såvel administration som borgere i  

 bekæmpelsesarbejdet.
 Stk. 3. Konsulenterne kan påbyde  

 kommunalbestyrelsen at opfylde dens forpligtelser og kan påbyde den at  

 foretage hyppigere eller yderligere foranstaltninger end de allerede  

 trufne.
 Stk. 4. Konsulenterne kan foretage rottebekæmpelse  

 inden for bestemt afgrænsede områder efter særlige metoder  

 med det formål at afprøve midler eller fremgangsmåder til  

 bekæmpelse.
 Stk. 5. Konsulenterne træffer afgørelse om,  

 hvem der kan optages på kursus, jf. § 13.
Kapitel 5 Klage og straf m.m.
 § 18. Kommunalbestyrelsens afgørelse i  

 henhold til denne bekendtgørelse kan ikke påklages til anden  

 administrativ myndighed.
 Stk. 2. Miljøstyrelsens afgørelser i  

 henhold til § 12, stk. 2, og 17, stk. 1, stk. 3 og stk. 5, kan ikke  

 påklages til anden administrativ myndighed.
§ 19. Med bøde straffes den, der 1)	undlader at foretage anmeldelse efter § 2, stk. 2, 2)	undlader at anmelde forekomst af rotter, jf. § 3, 3)	foretager rottebekæmpelse i strid med § 4, stk. 3, og § 11,  

 eller 4)	undlader at efterkomme kommunalbestyrelsens eller  

 Miljøstyrelsens påbud, jf. § 9 .
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
Kapitel 6 Ikrafttræden § 20. Bekendtgørelsen træder i kraft  

 den 15. juli 2001.
 Stk. 2. Bekendtgørelse nr. 562 af 30. juni 1997 om  

 bekæmpelse af rotter m.v. ophæves.
Miljø- og Energiministeriet, den 23. juni  

 2001 Svend Auken /Helge Andreasen 1)   

  Bekendtgørelsen indeholder bestemmelser, der gennemfører  

 Rådets direktiv nr. 91/414/EØF af 15. juli 1991 om  

 markedsføring af plantebeskyttelsesmidler, EF-Tidende 1991 nr.
L 230  

 s. 1.
