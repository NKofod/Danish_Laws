Cirkulære om planlægning for og  

 landzonetilladelse til opstilling af vindmøller (Til amtsråd og kommunalbestyrelser) I medfør af § 3, stk. 1, i lov om planlægning, jf.  

 lovbekendtgørelse nr. 563 af 30. juni 1997, fastsættes:
§ 1. Produktion af elektricitet ved hjælp af  

 vindmøller udgør en vigtig del af den danske energipolitik.  

 Opstilling af vindmøller på land har samtidig væsentlig  

 indflydelse på omgivelserne.
En bæredygtig udbygning med  

 vindmøller nødvendiggør derfor, at der gennem  

 planlægningen og landzonesagsbehandlingen tages omfattende hensyn ikke  

 alene til muligheden for at udnytte vindressourcen, men også til  

 nabobeboelse, natur, landskab, kulturhistoriske værdier og de  

 jordbrugsmæssige interesser.
§ 2. Vindmøller skal fortrinsvis opstilles  

 i grupper.
Vindmøller opstillet i grupper skal opstilles i et i  

 forhold til landskabet let opfatteligt geometrisk mønster.
Stk. 2. Ved planlægning for vindmøller skal  

 der tages omfattende hensyn til den landskabelige påvirkning.
Nye  

 vindmøllegrupper og enkeltstående vindmøller skal for at  

 sikre den landskabelige indpasning placeres med en afstand til andre  

 vindmøller, der sikrer, at de opleves som klart afgrænsede  

 tekniske anlæg, jf. § 3, stk. 5. Der skal i den forbindelse navnlig  

 tages hensyn til det pågældende landskabs karakter, de  

 påtænkte vindmøllers maksimale højde og  

 eksisterende møllers placering og højde.
Stk. 3. Vindmøller må ikke opstilles  

 nærmere nabobeboelse end 4 gange møllens total højde.
Ved  

 total højde forstås højden målt til vingespids,  

 når spidsen er højst over terræn.
 Stk. 4. Ved planlægning for en eller flere  

 vindmøller nærmere nabobeboelse end 500 m skal  

 redegørelsen for planforslaget særligt belyse omfanget af  

 generne for nabobeboelsen.
Stk. 5. Bestemmelserne i stk. 3 og 4 gælder  

 ikke, 1)	for husstandsmøller med en største totalhøjde  

 på 25 m, eller 2)	når en vindmølleplacering er præcist udpeget i en  

 plan, der er vedtaget før cirkulærets ikrafttræden eller  

 vedtages i overensstemmelse med § 7, stk. 3.
§ 3. Amtsrådet kan i  

 regionplanretningslinier med tilhørende angivelse på kort udpege  

 et eller flere områder specifikt til opstilling af en  

 vindmøllegruppe eller en enkeltstående vindmølle.
Et  

 område er udpeget "specifikt" til opstilling af  

 vindmøller, når det udpegede områdes størrelse er  

 tilpasset den påtænkte vindmøllegruppe eller  

 enkeltstående vindmølle.
Områdets størrelse skal  

 fastlægges under hensyn til vindmøllernes forventede maksimale  

 antal og størrelse, til den afstand, der skal være mellem  

 vindmøllerne af hensyn til en effektiv udnyttelse af vindenergien og  

 til, at der i lokalplanlægningen skal være rimelig mulighed for  

 at tilpasse et opstillingsmønster til de lokale forhold.
 Stk. 2. Retningslinier for de i stk. 1 nævnte  

 områder skal indeholde bestemmelser om møllernes største  

 total højde.
 Stk. 3. Amtsrådene skal gennem  

 regionplanlægningen vurdere mulighederne for at renovere eksisterende  

 vindmølleområder.
 Stk. 4. Den redegørelse, der efter planloven skal  

 ledsage forslag til regionplanretningslinier, skal indeholde en vurdering af,  

 hvorledes møllerne vil påvirke nabobeboelse, natur, landskab,  

 kulturhistoriske værdier, og de jordbrugsmæssige interesser, samt  

 oplysning om områdets vindenergimæssige egnethed til opstilling  

 af vindmøller.
 Stk. 5. Ved planlægning for en eller flere  

 vindmøller mindre end 2,5 km fra en eksisterende vindmølle  

 eller fra et andet vindmølleområde, skal redegørelsen for  

 planforslaget særligt belyse den landskabelige påvirkning af  

 anlæggene under ét, herunder oplyse hvorfor påvirkningen  

 anses for ubetænkelig.
 § 4. Der må kun kommuneplanlægges for  

 vindmøller inden for områder, der er udpeget specifikt hertil i  

 en regionplan.
 § 5. Der må kun lokalplanlægges for  

 vindmøller inden for områder, der er udpeget specifikt hertil i  

 en regionplan eller i en kommuneplan.
 Stk. 2. En lokalplan for et vindmølleområde  

 skal indeholde bestemmelser om møllernes præcise placering,  

 antal, mindste og største total højde samt udseende.
Stk. 3. Den redegørelse, der efter planloven skal  

 ledsage et lokalplanforslag, skal angive, hvordan vindmøllerne blandt  

 andet visuelt vil påvirke nabobeboelse, natur, landskab,  

  kulturhistoriske værdier og de jordbrugsmæssige interesser.
Den  

 skal desuden angive hvordan de vindenergimæssige interesser er  

 søgt tilgodeset ved fastlæggelsen af den præcise placering  

 af vindmøllerne.
 Stk. 4. Lokalplanforslag for vindmøller, der er  

 omfattet af planlovens § 6 c, stk. 1 (om VVM-pligtige anlæg) er  

 undtaget fra kravet i stk. 3.
 § 6. Ved behandlingen af ansøgninger om  

 tilladelse til opstilling af vindmøller efter § 35, stk. 1, i lov om  

 planlægning skal der tages størst muligt hensyn til nabobeboelse  

 og til de øvrige interesser, der er knyttet til anvendelsen af det  

 åbne land, herunder vedrørende natur, landskab, kulturhistoriske  

 værdier og jordbruget.
Stk. 2. Landzonemyndigheden må kun meddele  

 tilladelse, hvis opstillingen er i overensstemmelse med 1)	regionplanretningslinier eller kommuneplanrammer, der udpeger  

 området specifikt til opstilling af vindmøller, eller 2)	en lokalplan, der er vedtaget a)	efter § 5, b)	før ikrafttrædelsen af dette cirkulære, eller c)	efter overgangsreglerne i § 7, stk. 3 eller 5.
 Stk. 3. Undtaget fra stk. 2 er dog opstilling af  

 én husstandsvindmølle med en største total  højde  

 på 25 m i umiddelbar tilknytning til eksisterende  

 bygningsanlæg.
 Stk. 4. Landzonemyndigheden kan dog uanset stk. 2,  

 undtagelsesvis meddele tilladelse efter lovens § 35, hvis der foreligger en  

 særlig begrundelse, der taler for at tillade en  

 vindmølleopstilling uden gennemførelse af en forudgående  

 inddragelse af borgere og myndigheder gennem en planlægning, så  

 som en vindmølles hændelige undergang ved havari, lynnedslag  

 eller lignende.
 § 7. Cirkulæret træder i kraft den 1.  

 juli 1999.
 Stk. 2. Samtidig ophæves cirkulære nr. 21 af  

 28. januar 1994 om planlægning for vindmøller.
 Stk. 3. Forslag til planer, der er offentliggjort inden  

 cirkulærets ikrafttræden, færdigbehandles efter de hidtil  

 gældende regler.
 Stk. 4. Ved færdigbehandlingen af  

 ansøgninger om tilladelse efter § 35, stk. 1, der er indgivet til  

 landzonemyndigheden inden cirkulærets ikrafttræden, gælder  

 alene bestemmelsen i § 6, stk. 1. Der skal herudover tages hensyn til  

 gældende planlægning.
Stk. 5. Kommunalbestyrelsen kan inden  

 offentliggørelse af et lokalplanforslag anmode amtsrådet om en  

 dispensation fra bestemmelsen i § 5, stk. 1. Amtsrådet kan meddele  

 dispensation, hvis det påtænkte projekt 1)	er i overensstemmelse med den gældende regionplan, og 2)	er ubetænkeligt i forhold til mulighederne for at  

 gennemføre en hensigtsmæssig regionplanlægning i  

 overensstemmelse med §§ 2 og 3.
 Amtsrådet kan dog ikke meddele dispensation efter den endelige  

 vedtagelse af den reviderede regionplan 2001 eller af et  

 regionplantillæg for opstilling af vindmøller i hele amtet, der  

 er udarbejdet i overensstemmelse med dette cirkulære.
