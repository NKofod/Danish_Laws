 Efter forhandling med kirkeministeriet fastsættes herved følgende  

 bestemmelser om aflevering af ministerialbøger til landsarkiverne samt om  

 tilsynet med de anerkendte trossamfunds ministerialbøger.
 § 1.  Folkekirkens og de anerkendte trossamfunds  

 hovedministerialbøger afleveres, når der er gået 100 år, efter at de er  

 udskrevet.
§ 2.  Folkekirkens kontraministerialbøger afleveres  

 for landsognenes vedkommende, når der er gået 10 år, efter at de er  

 udskrevet, og for købstadsognenes vedkommende, når der er gået 30 år efter  

 udskrivningen.
Aflevering af købstadsognenes kontraministerialbøger kan dog  

 efter derom af vedkommende sognepræst fremsat begæring ske, når der er gået  

 15 år efter udskrivningen, såfremt landsarkivet er i stand til at modtage  

 dem.
 Stk. 2.  Trossamfundenes kontraministerialbøger  

 afleveres, så snart de er udskrevet.
§ 3.  Inden afleveringen af kontraministerialbøgerne  

 skal alle rettelser, tilføjelser og noteringer, der er foretaget efter den  

 anordnede almindelige konferering, omhyggeligt konfereres med  

 hovedministerialbøgerne.
Påtegning om, at sådan konferering har fundet sted,  

 skal indføres såvel i hovedministerialbogen som i kontraministerialbogen.
 § 4.  Når en menighed inden for et anerkendt  

 trossamfund opløses, skal dens hoved- og kontraministerialbøger straks  

 afleveres til landsarkivet tillige med de kirkebogsføringen vedkommende  

 arkivalier, som ikke må kasseres i henhold til de derom gældende  

 bestemmelser.
 Stk. 2.  Ministerialbøger for tidligere opløste  

 menigheder inden for de anerkendte trossamfund afleveres straks til  

 landsarkivet tillige med de dertil hørende arkivalier som foran nævnt.
 Stk. 3.  Det påhviler landsarkivarerne at drage omsorg  

 for, at disse afleveringer finder sted.
 § 5.  De hovedministerialbøger, som afleveres til  

 landsarkiverne, skal opbevares i det landsarkiv, inden for hvis område  

 vedkommende sogn er beliggende eller vedkommende anerkendte præst er  

 bosiddende.
 Stk. 2  Kontraministerialbøgerne må ikke opbevares i  

 samme landsarkiv som de tilsvarende hovedministerialbøger, men skal anbringes  

 i et af de andre landsarkiver eller i rigsarkivet efter rigsarkivarens  

 bestemmelse.
§ 6.  Landsarkivarerne fører tilsyn med førelsen af de  

 anerkendte trossamfunds ministerialbøger.
Landsarkivarerne skal mindst hvert  

 femte år efterse ministerialbøgerne for de menigheder inden for de anerkendte  

 trossamfund, der findes inden for vedkommende arkivs område.
Ved eftersynet  

 skal det påses, om ministerialbøgerne er ført i overensstemmelse med de  

 gældende bestemmelser og opbevares under forsvarlige forhold, samt om de  

 kirkebogsføringen vedkommende arkivalier er ordnet og anbragt på  

 hensigtsmæssig og betryggende måde.
Gennem rigsarkivaren afgives indberetning  

 til kirkeministeriet om disse eftersyn.
 Stk. 2.  Landsarkivaren har ret til at komme til stede  

 ved præsteskifte og skal give møde, når det begæres af den afgående eller den  

 tiltrædende præst eller af menighedens forstanderskab.
 § 7.  Fra kirkeministeriet vil der tilgå vedkommende  

 landsarkivar meddelelse om anerkendelse af præster inden for de anerkendte  

 trossamfund samt om tilbagetagelse af sådanne anerkendelser.
 Stk. 2.  Det påhviler amtmændene og Københavns magistrat  

 at give vedkommende landsarkivar meddelelse om godkendelse af  

 kontraministerialbogsførere inden for trossamfundene.
 § 8.  Nærværende bekendtgørelse træder i kraft den 1.  

 juli 1967. Fra samme dato at regne ophæves kirke- og  

 undervisningsministeriets bekendtgørelse af 16. juni 1892 om afleveringen af  

 ministerialbøger til provinsarkiverne, jfr. bekendtgørelse af 10. marts 1891,  

 § 2 e.
 Ministeriet for kulturelle anligender,  

 den 21. juni 1967.
 BODIL KOCH.
 /Hans Vilstrup.
