Fremsat den 7. oktober 2020 af Per Larsen (KF) og Søren Pape Poulsen (KF) Forslag til folketingsbeslutning om at sikre en øget tilslutning til hpv-vaccination Regeringen pålægges inden 1. april 2021 at fremlægge forskellige modeller for, hvordan man kan øge tilslutningen til hpv-vaccinationerne.
Bemærkninger til forslaget Beslutningsforslaget er en uændret genfremsættelse af beslutningsforslag nr.
B 73, folketingsåret 2019-20, idet dog fristen i forslaget er ændret.
Der henvises til www.folketingstidende.dk, Folketingstidende 2019-20, tillæg A, B 73 som fremsat.
Omkring fire ud af ti unge under 30 år er smittet med hpv lige nu ifølge Kræftens Bekæmpelse.
Samtidig er der i Danmark hver dag to danskere, der får kræft, som skyldes hpv (»10 år med HPV-vaccination: Færre tilfælde af kønsvorter og forstadier til kræft«, Kræftens Bekæmpeæse, cancer.dk, den 18. december 2019). Det er Sundhedsstyrelsens anbefaling, at piger og drenge bliver hpv-vaccineret, når de fylder 12 år.
 Selv om antallet af hpv-vaccinationer er stigende, så »ligger andelen af vaccinerede stadig betragteligt under niveauet på cirka 90 procent i årene forud for et kritisk TV-program i 2015, som skabte tvivl om sikkerheden ved vaccinen og førte til et markant fald i andelen af vaccinerede«, ifølge Berlingske, »Forældre er stadig forstrækkede: Tusinder fravælger HPV-vaccine til deres børn«, den 7. januar 2020.
Målet med dette beslutningsforslag er at få flere forældre til at tage stilling til, om deres barn skal have en hpv-vaccination.
Enhver forælder har de bedste intentioner, når det gælder deres børn, og derfor er det ærgerligt, hvis nogle forældre glemmer eller af andre årsager ikke får taget stilling til spørgsmålet om hpv-vaccination, som kan beskytte deres børn bedre mod kræft.
Skriftlig fremsættelse Per Larsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre en øget tilslutning til hpv-vaccination.
(Beslutningsforslag nr.
B 5) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
