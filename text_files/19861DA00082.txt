Nr BTB 82 Betænkning over Forslag til folketingsbeslutning om sikring af  

 hyrevognschauffører   

 Nr B 82 1986-87, 1. samling Afgivet af udvalget om offentlige arbejder Afgivet: 19870507 Udvalget har behandlet beslutningsforslaget i en række møder og har herunder stillet spørgsmål til ministeren for offentlige arbejder, arbejdsministeren og justitsministeren, som disse har besvaret skriftligt.
Udvalget har endvidere modtaget mundtlige og/eller skriftlige henvendelser fra Dansk Taxi Forbund og Storkøbenhavns Taxivognmænds Arbejdsgiversammenslutning.
Der er af et mindretal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) forslaget til folketingsbeslutning til FORKASTELSE med følgende bemærkninger:
Flertallet er af den opfattelse, at man i videst muligt omfang bør sikre vognmænd og chauffører mod vold under udøvelse af hyrevognserhvervet, men finder, at anvendelse af nødtast i hyrevogne er forbundet med betydelige tekniske vanskeligheder.
Anvendelse af kendte pejlingssystemer, modificeret til hyrevogne, vil under visse forhold have en så stor usikkerhedsmargen, at nødtasten vil være uden reel værdi.
Det teknologiske grundlag er således ikke til stede på nuværende tidspunkt, men en række nye typer alarm- og pejlingssystemer er under udvikling.
Med hensyn til spørgsmålet om iværksættelse af et obligatorisk uddannelsesprogram for udøvere af hyrevognserhvervet er der i november 1986 af brancheudvalgene for landtransportområdet udarbejdet et uddannelseskursus for førere af hyrevogne.
Kursuset omfatter bl.a. konflikthåndtering, fastholdelsesteknik og krisereaktioner.
Der er ikke på nuværende tidspunkt nogen erfaring med kursuset, og det vil derfor være uhensigtsmæssigt at gå ind i overvejelser om at gøre uddannelsen obligatorisk.
Flertallet finder, at hele spørgsmålet på nuværende tidspunkt ikke er modent til lovgivning.
Et MINDRETAL (Socialdemokratiets og Socialistisk Folkepartis medlemmer af udvalget) indstiller forslaget til folketingsbeslutning til VEDTAGELSE med det stillede ændringsforslag.
Det stadig stigende antal overfald på udøvere af hyrevognserhvervet og den stadig grovere vold, der finder sted, må medføre, at Folketinget skal tage nogle initiativer for at imødegå dette.
Mindretallet ønsker praksis ændret vedrørende uoverensstemmelser om betalingen og ønsker udøvere af erhvervet beskyttet på samme vis som tjenestemænd i funktion.
For at højne erhvervets anseelse finder mindretallet såvel arbejdsgiversidens som arbejdstagernes ønske om et uddannelsesprogram yderst relevant, hvorfor arbejdsministeren opfordres til at lade forsøgsuddannelserne blive permanente og lade disse foregå i alle egne af landet.
Reaktionerne fra samtlige partier i Folketinget har været positive med hensyn til lovgivningsinitiativer i forbindelse med aktuelle overfaldssituationer.
Ændringsforslag Af et MINDRETAL (S og SF):
Til teksten 1) I NR. 1 indsættes efter »nødtast« ordene: », når de  

 tekniske muligheder er til stede for at fremstille et tilfredsstillende alarmeringssystem«.
BEMÆRKNINGER Til nr. 1 De tekniske løsninger, der findes i dag, er ikke af en standard, som kan betegnes som tilfredsstillende.
Men forskellige elektronikfirmaer har for tiden et udviklingsarbejde i gang med henblik på at sætte en produktion i gang af alarmeringssystemer.
Når dette udviklingsarbejde er tilendebragt på en tilfredsstillende måde og hyrevognsbranchen er tilfreds med alarmeringssystemernes effektivitet, ønsker forslagsstillerne en lovgivning på området.
IKAST (KF) AHLMANN-OHLSEN (KF) ARENTOFT (KF) LIZZIE LICHTENBERG (KF) SVEND HEISELBERG (V) LENNART LARSON (V) ARNE MELCHIOR (CD) INGER STILLING PEDERSEN (KRF) OLE VAGN CHRISTENSEN (S) ERENBJERG (S) J.
K.
HANSEN (S) fmd.
LERKE (S) HELGE MORTENSEN (S) JIMMY STAHR (S) TOMMY DINESEN (SF) OLE HENRIKSEN (SF) BILGRAV-NIELSEN (RV) Partierne FP og VS havde ikke medlemmer i udvalget.
