Ankestyrelsens principafgørelse P-4-04 om ressourceprofil - ny lov - borgeren anmoder om pension - pension Resume:
 Der kunne ikke træffes afgørelse om berettigelse til førtidspension eller vurdering af arbejdsevne, når der ikke var udfærdiget en ressourceprofil.
 Sagen blev derfor hjemvist til fornyet behandling og afgørelse i kommunen.
 Love:
Lov om social pension - lovbekendtgørelse nr. 42 af 28. januar 2004 - § 17, § 19 og § 20 Sagsfremstilling:
Ansøger havde frem til 1995 drevet selvstændig advokatvirksomhed, og modtog herefter understøttelse nogle år.
Søgte første gang kontanthjælp i 1999.
 Han søgte i brev af 13. februar 2003 om førtidspension, og anmodede samtidig om hurtig sagsbehandling af hensyn til hans økonomiske situation.
 Den 14. februar 2003 traf kommunen afgørelse om, at ansøgningen ikke kunne imødekommes.
 Ansøger klagede over afgørelsen og anførte, at hans ansøgning ikke havde været behandlet, når der allerede dagen efter forelå et afslag på ansøgningen.
 Det sociale nævn hjemviste 8. september 2003 sagen til kommunen til fornyet behandling og afgørelse.
 Afgørelsen blev begrundet med, at kommunens vurdering af, at ansøger ikke opfyldte betingelserne for at få tilkendt pension blev foretaget på et utilstrækkeligt grundlag, idet kommunen ikke sås at have udfærdiget den lovpligtige ressourceprofil samt i øvrigt efterlevet kravene i pensionslovens § 19.
 Sagen blev behandlet i principielt møde med henblik på afklaring af § 17 efter de nye pensionsregler, herunder om der i sådanne sager skal udarbejdes en ressourceprofil.
 Afgørelse:
 Ansøgning om førtidspension var afgjort på et utilstrækkeligt oplysningsgrundlag.
 Sagen blev derfor hjemvist til kommunen til fornyet behandling og afgørelse i overensstemmelse med reglerne i lov om social pension.
 Begrundelsen var, at for at få ret til førtidspension er det en betingelse at arbejdsevnen varigt er nedsat, og at nedsættelsen har et sådant omfang, at det ikke vil være muligt at blive selvforsørgende ved indtægtsgivende arbejde.
 Vurderingen af arbejdsevnen foretages på grundlag af en samlet beskrivelse og vurdering af borgerens faglige og personlige ressourcer, udviklingsmuligheder og barrierer (en såkaldt ressourceprofil), sammenholdt med en vurdering af hvilke konkrete jobfunktioner, som borgeren vil kunne varetage på arbejdsmarkedet.
 Når en sag er overgået til behandling efter reglerne om førtidspension, fordi ansøgeren alene har ønsket, at kommunalbestyrelsen tager stilling hertil, træffes afgørelsen om pension på det foreliggende dokumentationsgrundlag.
 Sagen behandles og afgøres i overensstemmelse med reglerne i § 19 og § 20 i lov om social pension, på grundlag af de foreliggende oplysninger.
 Det er blandt andet en betingelse, at der til brug for vurdering af arbejdsevnen udarbejdes en ressourceprofil.
 Kommunen havde ikke udarbejdet den nødvendige ressourceprofil.
 Ankestyrelsen tiltrådte således det sociale nævns afgørelse.
