Bilag 1 Bilag 2 Betænkning afgivet af Trafikudvalget den 10. februar 2011 Betænkning over Forslag til lov om ændring af lov om godkendelse og syn af køretøjer (Tilbagekaldelse af tilladelser ved gæld til det offentlige og offentliggørelse af tilsynsresultater) [af transportministeren (Hans Christian Schmidt)] 1. Udvalgsarbejdet Lovforslaget blev fremsat den 8. december 2010 og var til 1. behandling den 14. december 2010. Lovforslaget blev efter 1. behandling henvist til behandling i Trafikudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og transportministeren sendte den 30. september 2010 dette udkast til udvalget, jf. (folketingsåret 2009/10) TRU alm. del  bilag 491. Den 9. december 2010 sendte transportministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til transportministeren til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
Udvalget tager transportministerens brev af 27. januar 2011 (omdelt som L 94  bilag 3) til efterretning, hvori ministeren redegør for, at han agter at indføre en ordning, hvor tilsynsresultaterne udsendes sammen med indkaldelsen til syn.
Udvalget støtter denne model og støtter ligeledes, at ministeren evaluerer denne model, når den har fungeret i et år.
Ministerens brev til udvalget er optrykt som bilag 2 til betænkningen.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jens Vibjerg (V) Flemming Damgaard Larsen (V) fmd.
Kristian Pihl Lorentzen (V) Peter Juel Jensen (V) Karsten Nonbo (V) Kim Christiansen (DF) Pia Adelsteen (DF) Henriette Kjær (KF) nfmd.
Helge Adam Møller (KF) Magnus Heunicke (S) Jens Chr.
Lund (S) Poul Andersen (S) Klaus Hækkerup (S) Anne Baastrup (SF) Jesper Petersen (SF) Johs.
Poulsen (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 94 Oversigt over spørgsmål og svar vedrørende L 94 Bilag 2 Brev fra transportministeren vedrørende muligheder for at sikre en bredere tilgang til offentliggørelsesformen L 94  bilag 3 er optrykt efter ønske fra udvalget.
Vedrørende L 94  forslag til ændring af lov om godkendelse og syn af køretøjer (offentliggørelse af tilsynsresultater) Under 1. behandlingen af forslaget var der en drøftelse af, hvorvidt offentliggørelsesformen var optimal i forhold til at sikre fuld tilgængelighed til tilsynsresultaterne for alle bilejere, herunder også personer, der ikke har adgang til internettet.
 Der er flere muligheder for at sikre en bredere tilgang til offentliggørelsesformen.
Én mulighed kunne være, at der som foreslået ved første behandlingen fremover skal ske et opslag af tilsynsresultaterne synligt i synshallerne.
Muligheden for at offentliggøre tilsynsresultatet ved opslag i synshallen blev overvejet i forbindelse med forberedelsen af lovforslaget, men blev ikke medtaget ud fra en betragtning om, at når borgeren først stod med sin bil i synshallen, var det for sent at få denne information.
Jeg tror generelt ikke, at bilejerne vil køre rundt og tjekke opslag i de enkelte synshaller om Trafikstyrelsens tilsynsresultater, før de træffer beslutning om, hvilken synsvirksomhed de vil anvende.
En anden mulighed kunne være at udsende oplysninger om tilsynsresultaterne i forbindelse med indkaldelsen til syn.
Denne model har den fordel, at den tilgodeser hensynet til information af alle bilejere, hvad enten de har internetadgang eller ej, og vel at mærke på det tidspunkt, hvor de skal beslutte sig til, hvilken synsvirksomhed de vil anvende.
En ulempe ved modellen er, at der kan være en risiko for, at visse tilsynsresultater er forældede, inden synet gennemføres.
Dette skyldes, at indkaldelsen udsendes med 8 ugers varsel.
Især dårlige tilsynsresultater bliver hurtigt fulgt op af nye tilsynsbesøg, der kan føre til et andet resultat.
Det vil derfor være nødvendigt at gøre opmærksom på dette og henvise til Trafikstyrelsens hjemmeside på internettet for oplysninger om opdaterede tilsynsresultater.
Samlet vil jeg mene, at modellen med udsendelse af tilsynsresultaterne sammen med indkaldelsen til syn er mest effektive og enkel måde at tilgodese hensynet til information af alle bilejere.
Ordningen vil kunne indføres inden for rammerne af det eksisterende lovforslag, så der kræves ikke noget ændringsforslag.
 Jeg agter derfor at gennemføre denne ordning, såfremt lovforslaget vedtages.
Det er dog vigtigt at opretholde en vis fleksibilitet i valget af kommunikationsform i forhold til bilejerne.
Skulle den teknologiske udvikling medføre mere effektive måder at formidle informationen på, bør der således være mulighed for senere at ændre på offentliggørelsesformen.
Når ordningen kar kørt i et år vil jeg derfor foretage en evaluering af modellen.
