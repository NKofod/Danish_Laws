Ankestyrelsens principafgørelse D-23-00 om alvorligt syge børn - rekreation - dagpenge Resume:
Der var ikke ret til dagpenge under pasning af et barn i hjemmet efter dets udskrivelse fra hospital, idet indlæggelsesperioden og sygebehandlingen i hjemmet varede under 25 dage.
Hertil kom, at barnet efter udskrivelsen ikke havde behov for egentlig sygebehandling i hjemmet.
Opholdet i hjemmet efter udskrivelsen var at betragte som rekreation.
 Kassation:
Principafgørelsen er afløst af en nyere afgørelse Kassationsdato:
02-12-2011 Love:
Lov om dagpenge ved sygdom eller fødsel - lovbekendtgørelse nr. 147 af 2. marts 2001 - § 19a, stk. 2 Lov om ret til orlov og dagpenge ved barsel - lov nr. 566 af 9. juni 2006 - § 26, stk. 2 Note:
Afløst af 239-11 Sagsfremstilling:
Et barn født i oktober 1987 blev den 31. oktober 1999 indlagt på hospital under diagnosen meningococ meningitis.
Barnet blev respiratorbehandlet et døgn og fik efterfølgende sammenfald af lungen.
Tilstanden bedredes betydeligt under indlæggelsen, og barnet blev udskrevet uden neurologiske mén.
Barnet blev udskrevet til hjemmet uden behandling, men med behov for hvile.
Moderen kontaktede kommunen den 9. november med henblik på at få økonomisk støtte, idet hun passede barnet i hjemmet.
Kommunen gav den 1. december 1999 afslag på sygedagpenge efter lovens § 19 a, idet barnets sygdomsforløb ikke var på 25 dage eller derover, hvor moderen havde passet barnet i hjemmet eller barnet havde været indlagt.
 Nævnet tiltrådte kommunens afgørelse med samme begrundele.
 Sagen blev behandlet i principielt møde med henblik på afklaring af hvornår behandling eller pleje i hjemmet kan sidestilles med ophold på hospital, hvis barnets behov i forbindelse med sygdommen taler for det.
 Afgørelse:
 Ankestyrelsen fandt, at moderen ikke havde ret dagpenge efter dagpengelovens § 19 a i forbindelse med pasning af barnet i hjemmet efter udskrivelsen fra hospital den 9. november 1999.
 Begrundelsen for afgørelsen var, at fraværet i forbindelse med barnets sygdom ikke havde et fravær på mindst 25 dage.
 Ankestyrelsen lagde endvidere vægt på, at der ikke var tale om behandling eller pleje, der kunne sidestilles med ophold på hospital, men derimod om rekreation.
 Ankestyrelsen tiltrådte således det sociale nævns afgørelse.
