Nr LSF 22 Forslag til Lov om tilskud til udenlandske forskere med særlige  

 forskningsopgaver i Danmark Fremsat af undervisnings- og forskningsministeren (Bertel Haarder) den 27. december 1990 § 1. For at styrke og bevare dansk erhvervslivs internationale konkurrenceevne skal forskning af internationalt tilsnit fremmes.
Med henblik herpå kan der i finansårene 1991, 1992 og 1993 ydes tilsagn om tilskud til udenlandske forskere tilknyttet forskningsprojekter i danske virksomheder eller inden for offentlig forskning af særlig betydning for dansk erhvervsliv.
 § 2. Tilskud kan ydes til hel eller delvis dækning af forskerens  

 indkomstskat til den danske stat af løn for deltagelse i det pågældende  

 forskningsprojekt.
 Stk. 2. Der kan højst ydes tilskud i 2 år til samme forsker.
 § 3. Tilskud kan ydes til udenlandske forskere tilknyttet en  

 virksomhed eller en forskningsinstitution i Danmark.
 Stk. 2. Ydelse af tilskud er betinget af, at forskningsprojektet  

 er nærmere afgrænset og beskrevet, og at den pågældende forskers deltagelse  

 er af afgørende betydning for forskningsprojektets gennemførelse.
 § 4. De forskningsråd, der er oprettet i henhold til lov om  

 Forskningspolitisk Råd og forskningsråd foretager tildelingen af tilskud.
 Stk. 2. Industriministeriet høres i ansøgninger vedrørende tilskud  

 til forskere ansat i virksomheder.
§ 5. Tilskud ydes til forskere på grundlag af en ansøgning, som  

 virksomheden eller forskningsinstitutionen indsender til forskningsrådene med  

 en udtalelse.
Udtalelsen skal indeholde en nærmere beskrivelse af  

 forskningsprojektet, herunder oplysning om hvilke forskere der deltager, og  

 om de budgetterede udgifter med særlig angivelse af lønudgiften til de  

 deltagende udenlandske forskere.
 Stk. 2. En forsker anses i denne lov for udenlandsk, når  

 vedkommende på intet tidspunkt inden for de seneste 3 år inden ansættelsen  

 ved projektet har været fuldt skattepligtig her til landet.
 § 6. Med mindre højere straf er forskyldt efter den øvrige  

 lovgivning, straffes med bøde den, der i forbindelse med en ansøgning giver  

 urigtige eller vildledende oplysninger af betydning for sagens afgørelse.
Stk. 2. Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant et bødeansvar.
Er overtrædelsen begået af staten, en kommune eller et  

 kommunalt fællesskab, der er omfattet af § 60 i lov om kommunernes styrelse,  

 kan der pålægges staten, kommunen eller det kommunale fællesskab som sådant  

 et bødeansvar.
 § 7. Undervisnings- og forskningsministeren kan bestemme, at  

 tilsagn om tilskud efter denne lov skal bortfalde helt eller delvis, hvis  

 forskeren, virksomheden eller forskningsinstitutionen har afgivet urigtige  

 oplysninger eller har fortiet oplysninger af betydning for tilskuddet.
 Stk. 2. I de tilfælde, der er nævnt i stk. 1, kan undervisnings-  

 og forskningsministeren bestemme, at udbetalt tilskud skal tilbagebetales  

 helt eller delvis.
 § 8. Undervisnings- og forskningsministeren kan fastsætte nærmere  

 regler om fastlæggelse af tilskudsgrundlaget, jf. § 2, stk. 1, om  

 fremgangsmåden ved indsendelse af ansøgning og udtalelse jf. § 5, stk. 1,  

 samt om kontrol af overholdelse af betingelserne for tilskuddet.
 § 9. Undervisnings- og forskningsministeren fastsætter tidspunktet  

 for lovens ikrafttræden.
Bemærkninger til lovforslaget A.
Almindelige bemærkninger Lovforslaget (nr. 79.) blev fremsat den 15. november 1990 jf.  

 Folketingstidende 1990-91 1. samling sp. 1954-55. Lovforslaget nåede ikke at  

 blive færdigbehandlet, inden der blev udskrevet folketingsvalg.
1. Lovforslagets baggrund Videnindholdet i de dansk producerede varer og i dansk  

 produktionsteknologi er generelt set for lavt.
For at forbedre dette forhold  

 er det nødvendigt at udvikle produkter, der i kraft af originalitet og  

 kvalitet kan sælges til højere priser.
En sådan udvikling bygger i høj grad  

 på grundlæggende forsknings- og udviklingsindsats af internationalt tilsnit.  

 Evnen til at udvikle nye produkter på basis af forskningsresultater og til at  

 anvende ny teknologi i produktionen er en vigtig konkurrencefaktor.
 Som andre industrilande må Danmark satse strategisk på områder, hvor  

 indsatsen kan føre til forbedring eller bevarelse af dansk erhvervslivs  

 internationale konkurrenceevne.
Sikring og videreudvikling af internationalt samarbejde er en højt  

 prioriteret opgave i dansk forsknings- og erhvervspolitik.
Aktiv deltagelse i  

 det internationale samarbejde giver den hurtigste adgang til viden og  

 resultater, som Danmark ikke selv kan finansiere eller på grund af Danmarks  

 beskedne størrelse ikke har det nødvendige potentiale af forskere til at  

 kunne frembringe.
Danmark er afhængig af en effektiv international udveksling af viden, for  

 at kvaliteten i forsknings- og udviklingsindsatsen, forskeruddannelsen og  

 uddannelserne generelt kan bevares og udbygges.
Det personorienterede  

 samarbejde er ofte grundlag og forudsætning for internationalisering af  

 forskningen.
Det er lige så vigtigt, at indsatsen for at tiltrække  

 udenlandske forskere til danske virksomheder og offentlige forskningsmiljøer  

 intensiveres, som at danske forskere får mulighed for at opholde sig i  

 udlandet i længere perioder.
 Samarbejde inden for forskning og udvikling på tværs af landegrænserne er  

 i særdeleshed vigtigt for mindre, og ofte nationalt orienterede virksomheder.  

 Internationalt samarbejde kan her medvirke til deres teknologiske udvikling  

 og forbedring af deres internationale konkurrenceevne.
En forøgelse af antallet af fremtrædende, internationale forskere i  

 Danmark, der medvirker i forskningsprojekter af grundlæggende strategisk  

 betydning i danske virksomheder eller ved offentlige forskningsinstitutioner,  

 vil give større kontakt til udlandet.
Igennem de derved etablerede kontakter  

 vil danske forskeres muligheder for ophold i udenlandske virksomheder og ved  

 udenlandske forskningsinstitutioner forbedres, og dermed lettes adgangen til  

 hjemtagning af de nyeste forsknings- og udviklingsresultater til Danmark.
 En forøgelse af antallet af fremtrædende internationale forskeres  

 deltagelse i danske virksomheders eller offentlige forskningsinstitutioners  

 forsknings- og udviklingsopgaver er betinget af, at vilkårene for disses  

 ophold og virke i Danmark forbedres.
2. Lovforslagets økonomiske og administrative konsekvenser Det foreslås, at ordningen som forsøg skal være tidsbegrænset til 3 år.
 Der er afsat en tilsagnsramme på 15 mio. kr. til ordningen i finansåret  

 1991 og 20 mio. kr. i hvert af finansårene 1992 og 1993. Der må forudses en  

 indkøringsperiode for nyrekruttering efter ordningen i 1991.
Lovforslaget er baseret på, at de statslige forskningsråd skal behandle  

 ansøgningerne, der er omfattet af ordningen.
Der vil derfor blive tale om et  

 merarbejde for disse råd.
Den forudsatte høringsprocedure for forskere, der  

 er ansat i en virksomhed, kan ligeledes føre til et vist merarbejde i  

 Industriministeriet.
B.
Bemærkninger til lovforslagets enkelte bestemmelser Til § 1 I finansårene 1991, 1992 og 1993 gennemføres en forsøgsordning, hvor der  

 inden for de årlige bevillinger på finansloven til forskning ydes tilskud til  

 udenlandske forskere, der er tilknyttet forskningsprojekter i en dansk  

 virksomhed eller på en offentlig forskningsinstitution af særlig betydning  

 for dansk erhvervsliv, herunder bl.a. grundforskningsprojekter inden for  

 naturvidenskab, teknisk videnskab og lægevidenskab.
 Ved forsøgsperiodens slutning gennemføres en analyse og vurdering af  

 ordningens virkning såvel på virksomhedernes konkurrrenceevne som på en  

 generel højnelse af dansk forsknings niveau sammenholdt med udlandets  

 internationale niveau.
Til § 2 Skatteministeriet fremsætter samtidig et ændringsforslag til  

 ligningsloven, hvorefter tilskuddet til de udenlandske forskere er  

 skattefrit.
Ordningen skal medvirke til at tiltrække højt kvalificerede  

 forskere til Danmark for en kort periode, hvor de skal bidrage til at opbygge  

 en forskningskompetence på et strategisk forskningsområde af grundlæggende  

 betydning for dansk erhvervsliv.
Derfor skal de udenlandske forskere kun  

 kunne opnå tilskud i højst 2 år.
Til § 3 Godkendelse af tilskud til udenlandske forskere, der knyttes til et  

 forskningsprojekt, kan kun gives til et afgrænset og veldefineret projekt.  

 Det er samtidig en betingelse for tilskud, at den udenlandske forsker kan  

 bibringe forskningsprojektet et kvalitetsløft med nye ideer, der er af  

 afgørende betydning for projektets gennemførelse.
Til § 4 De statslige forskningsråd, der er oprettet i henhold til lov om  

 Forskningspolitisk Råd og forskningsråd, skal stå for administrationen af  

 tilskudsordningen.
For så vidt angår ansøgninger fra virksomheder, skal  

 forskningsrådene forud for tildeling af tilskud indhente en udtalelse fra  

 Industriministeriet.
Industriministeriet skal udtale sig om projektets  

 betydning for virksomhedens udvikling samt om, hvorvidt forskningsprojektet  

 har langsigtet, strategisk betydning for erhvervslivets udvikling og for  

 Danmarks internationale konkurrenceevne.
Til § 5 Ansøgningen skal indsendes gennem den virksomhed eller  

 forskningsinstitution, hvor forskeren ansættes.
I forsøgsperioden kan der  

 løbende indsendes ansøgninger fra udenlandske forskere om tilskud.
Der skal  

 vedlægges en beskrivelse af projektet, hvori det dokumenteres, at projektet  

 har en langsigtet, strategisk betydning for dansk erhvervslivs udvikling.  

 Herudover skal der udarbejdes et budget for projektet, der angiver  

 lønudgiften, navn og adresse samt oplysning om den pågældende forskers  

 skattepligt til den danske stat de seneste 3 år før det tidspunkt, hvor  

 forskeren knyttes til forskningsprojektet.
Til § 9 Da loven indeholder et element af statsstøtte, er den sendt til  

 EF-Kommissionen i overensstemmelse med bestemmelserne i EØF-traktatens art.  

 92 og 93. Den valgte ikraftsættelsesform svarer til, hvad der normalt  

 anvendes i love om statsstøtte.
