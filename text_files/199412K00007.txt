Nr LSF 7 Forslag til Lov om ophævelse af lov om butikstid Fremsat af Svend Erik Hovmand (V) Pernille Sams (KF) Pia Kjærsgaard (FP) den 11. oktober 1994 § 1 Lov nr. 169 af 16. marts 1994 om butikstid ophæves.
§ 2 Loven træder i kraft dagen efter bekendtgørelsen i Lovtidende.
 Stk. 2. Loven har virkning fra den 11. oktober 1994.
Bemærkninger til lovforslaget Siden Folketinget den 1. marts 1994 vedtog den seneste ændring af  

 lukkeloven, er der blandt de politiske partier sket et skred i opfattelsen af  

 behovet for en sådan lovgivning.
Allerede før loven trådte i kraft den 1. oktober 1994, gav  

 forslagsstillerne udtryk for, at der er tale om en overregulering og et  

 bureaukrati, som det reelt vil være umuligt at administrere.
Et synspunkt,  

 som også den kontrollerende myndighed, politiet, ofte har påpeget.
 Mange gav samtidig udtryk for bekymring over de store udgifter til  

 arealadskillelse, som loven med betydelig ulempe påfører især de mindre  

 erhvervsdrivende i detailhandelen, den manglende logik i sortimentslisterne  

 m.v.
 Særlig interessant er det selvfølgelig, at statsministeren og andre  

 ministre, herunder den for loven ansvarlige erhvervsminister, også var at  

 finde blandt lovens kritikere.
Efter forslagsstillernes opfattelse er tiden løbet fra den omfattende  

 regulering på dette område.
Det fungerer ikke i praksis og stiller mange i en  

 fortvivlet situation.
Det er grotesk, at samfundsmagten med politiets kontrol  

 skal bestemme butikkernes indretning i mindste detalje, deres åbningstider og  

 om man må sælge otte skiver spegepølse eller en pose kaffefiltre.
I et frit  

 land er der ikke brug for en sådan forbudslov.
I andre lande har man for længst indset dette.
Liberaliseringen har flere  

 steder ført til bedre vilkår for de mindre butikker i modsætning til  

 udviklingen herhjemme.
Tilsvarende har mange af de øvrige argumenter mod en  

 ophævelse af loven vist sig ikke at kunne holde.
Eksempelvis har man hævdet,  

 at en ophævelse af loven ville være en ulempe i forbindelse med  

 arbejdsvilkårene.
Men ved at gøre aflønning og arbejdstid til et rent  

 overenskomstspørgsmål vil ejere og ansatte selv kunne aftale ordentlige  

 arbejdsvilkår, som det er sket i andre lande, og forretningerne vil tilpasse  

 deres åbningstider efter kundernes behov.
 En ophævelse af lukkeloven vil også være klart positiv for turismen, for  

 beskæftigelsen, for konkurrenceforholdene og dermed for forbrugerne.
 Endelig vil en ophævelse af de mange restriktioner, som er stærkt  

 generende både for de handlende og deres kunder, også betyde færre  

 omkostninger for butikkerne og sparede kontroludgifter for det offentlige.
