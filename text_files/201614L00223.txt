Betænkning afgivet af Transport- og Bygningsudvalget den 17. november 2016 Betænkning over Forslag til lov om ændring af postloven (Ændring af betegnelsen for B-breve og afskaffelse af udligningsordningen) [af transport- og bygningsministeren (Hans Christian Schmidt)]:
1. Udvalgsarbejdet Lovforslaget blev fremsat den 5. oktober 2016 og var til 1. behandling den 27. oktober 2016. Lovforslaget blev efter 1. behandling henvist til behandling i Transport- og Bygningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og transport- og bygningsministeren sendte den 4. juli 2016 dette udkast til udvalget, jf.
TRU alm. del  bilag 326 (folketingsåret 2015-16). Den 6. oktober 2016 sendte transport- og bygningsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Danske Medier.
 Transport- og bygningsministeren har over for udvalget kommenteret de skriftlige henvendelser til udvalget.
Deputationer Endvidere har Danske Medier mundtligt over for udvalget redegjort for sin holdning til lovforslaget.
Spørgsmål Udvalget har stillet 4 spørgsmål til transport- og bygningsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL og KF) indstiller lovforslaget til vedtagelse uændret.
 Dansk Folkepartis medlemmer af udvalget bakker op om ændringerne i lovforslaget og de aftaler, som er indgået omkring postloven.
 Dansk Folkeparti ser dog med bekymring på udviklingen af PostNord, der viser et massivt økonomisk underskud og har haft store afskedsrunder, nedlægninger af indleveringssteder og en faldende omdelingsprocent.
Dansk Folkeparti er ikke tilhænger af, at de røde og gule farver, som alle kender, og som er brugt i over hundrede år, bliver udskiftet med blå uniformer og køretøjer.
Det finder Dansk Folkeparti er et tab af dansk kulturarv, men det er dog glædeligt, at de danske postkasser er røde og posthornet stadigvæk en del af logoet på kasserne og ved indleveringssteder.
 Dansk Folkeparti ser positivt på, at befordringspligten bliver bibeholdt, da det vil sikre, at vi som samfund har en aftale om, at breve kommer frem, lige meget hvor i landet modtageren befinder sig.
 Et mindretal i udvalget (EL) indstiller lovforslaget til forkastelse ved 3. behandling.
Enhedslistens medlemmer af udvalget mener, at de partier, der bakker op om dette lovforslag, snart må beslutte med sig selv, om man ønsker et postvæsen af høj kvalitet.
Serviceforringelserne som følge af lovforslaget er så massive, at postomdelingen hos PostNord/Post Danmark hænger i laser.
Dag til dag-levering er stort set opgivet, quickbrevet er uforholdsmæssigt dyrt, mange breve kommer frem med stor forsinkelse, postomdelingen på vores småøer er mildest talt uregelmæssig, og på mange af øerne kan der ikke sendes quickbreve, da der ikke eksisterer indleveringssteder.
Den objektive årsag til miseren er naturligvis de kraftigt faldende brevmængder og det deraf genererede kæmpemæssige underskud i Post Danmark.
Drevet frem af digitaliseringen, e-mail og sociale medier og godt hjulpet på vej af skiftende regeringers digitaliseringsstrategi.
Faldet i brevmængden vil fortsætte, men forstærkes af de massive serviceforringelser, som følger af lovforslaget.
Svaret på dette er  efter Enhedslistens mening  at sætte ind med statsstøtte i en overgangsperiode, indtil Post Danmark har fået tid til at tilpasse sig markedet.
Som gammel statsvirksomhed har Post Danmark en række forpligtelser, som andre postfirmaer ikke har.
Ligesom Post Danmark er kendetegnet ved at være en virksomhed med ordnede løn- og arbejdsforhold til fuldtidsansatte medarbejdere.
Dette vil Enhedslisten gerne værne om og give Post Danmark og medarbejderne tid til og mulighed for at tilpasse sig de ændrede markedsbetingelser.
Betingelser, som bl.a. har betydet, at man i konkurrencens og liberaliseringens hellige navn har sluppet en række useriøse omdelingsfirmaer løs på markedet-firmaer, der for nogles vedkommende betjener sig af underbetalt udenlandsk arbejdskraft.
 Det er unfair konkurrence, som Post Danmark ikke kan vinde, medmindre forligspartierne bag postloven erkender, at et postvæsen af høj kvalitet med vellønnede og fuldtidsansatte medarbejdere kræver investeringer i en overgangsperiode.
Det er hykleri, når forligspartierne nu udtrykker stor bestyrtelse over de bebudede afskedigelser blandt Post Danmarks personale.
Det var kendt stof, og partierne var advaret! På samme måde burde forringelserne af postomdelingen på småøerne ikke komme bag på dem.
Når man stopper dag til dag-omdelingen og beslutter, at et standardbrev nu kan være 5 dage undervejs, får det naturligvis sådanne konsekvenser.
 Et andet mindretal (KF) i udvalget vil redegøre for sin stilling til lovforslaget ved 2. behandling.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kim Christiansen (DF) nfmd.
Morten Marinus (DF) Claus Kvist Hansen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Hans Andersen (V) Torsten Schack Pedersen (V) Jane Heitmann (V) Louise Schack Elholm (V) Jan E.
Jørgensen (V) Leif Mikkelsen (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Lea Wermelin (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Mette Reissmann (S) Henning Hyllested (EL) Eva Flyvholm (EL) Christian Poll (ALT) Roger Matthisen (ALT) Andreas Steenberg (RV) Karsten Hønge (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
