Skriftlig fremsættelse (16. december 1998) Miljø- og energiministeren (Svend Auken):
 Herved tillader jeg mig for Folketinget at  

 fremsætte:
 Forslag til lov om ændring af lov om kemiske  

 stoffer og produkter. (Privat finansiering af tilsyn).
(Lovforslag nr.
L 141).
Formålet med lovforslaget er at styrke det  

 eksisterende tilsyn med kemiske stoffer og produkter og herunder kosmetiske  

 produkter.
Det indebærer, at der vil kunne indgås aftaler med  

 private brancheorganisationer og lignende om hel eller delvis finansiering af  

 det tilsyn, som tilsynsmyndigheden udøver efter lov om kemiske stoffer  

 og produkter.
Finansieringen er i første omgang tiltænkt at  

 skulle bidrage til en styrkelse af Miljøstyrelsens  

 Kemikalieinspektion.
Kemikalieinspektionen er den primære  

 tilsynsmyndighed på området, og som gennem kampagner og  

 handelskontrol og tilsynsbesøg sikrer, at de enkelte produkter lever  

 op til lovens krav om forebyggelse af sundhedsfare og miljøskade.
 I denne sammenhæng skal det nævnes, at det i  

 øvrigt som led i den varslede styrkede indsats mod forurening fra  

 kemikalier overvejes at klargøre og udvide det lovmæssige  

 grundlag for opkrævning af gebyrer med henblik på en yderligere  

 styrkelse af tilsynet og håndhævelsen på  

 kemikalieområdet.
 Forslaget om hjemmel til at kunne indgå frivillige  

 aftaler om finansiering af tilsyn skal ses i lyset af et generelt  

 ønske om, at de forskellige brancher frivilligt påtager sig et  

 medansvar for at sikre, at deres produkter i højere grad lever op til  

 kravene om bl.a. at minimere miljø- og sundhedsfaren.
Det understreges, at den private finansiering skal styrke  

 det tilsyn, der allerede findes.
De frivillige aftaler er således ikke  

 en forudsætning for, at tilsyn overhovedet finder sted.
En forudsætning for de frivillige aftaler vil i alle  

 tilfælde være, at brancheforeningerne m.v. ikke får  

 indflydelse på tilsynsmyndighedens arbejde.
Det vil fortsat være  

 tilsynsmyndigheden, der suverænt fastlægger omfanget og indholdet  

 af tilsynet, herunder hos hvem og med hvilke produkter, der skal føres  

 tilsyn.
På samme måde skal tilsynsmyndigheden ikke over for  

 aftalepartneren redegøre for, hvordan indtægterne fra aftalen  

 anvendes.
Det vil blive gjort til en del af aftalerne, at disse ikke må  

 bruges i markedsføringsøjemed.
Der er igangværende forhandlinger med  

 kosmetikbranchen om at indgå en aftale om et bidrag på 3  

 millioner kroner årligt.
De nævnte generelle forudsætninger  

 er indarbejdet i aftaleudkastet.
Baggrunden for forhandlingerne om denne  

 aftale er den øgede opmærksomhed om især de  

 sundhedsmæssige aspekter ved kosmetiske produkter og dermed en stigende  

 forventning om, at myndighederne griber ind over for sundhedsfarlige  

 produkter.
 Idet der i øvrigt henvises til lovforslaget med  

 bemærkninger anbefaler jeg det til Folketingets velvillige  

 behandling.
