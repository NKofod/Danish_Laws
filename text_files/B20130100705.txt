Bekendtgørelse om arbejdsgiverens pligt til at indgå skriftlig kontrakt med fiskeren om ansættelsesvilkårene1) I medfør af § 3, stk. 1, § 70 og § 75 i lov om søfarendes ansættelsesforhold m.v., jf. lovbekendtgørelse nr. 742 af 18. juli 2005, som ændret ved lov nr. 493 af 12. maj 2010, fastsættes:
Anvendelsesområde § 1. Denne bekendtgørelse finder anvendelse på ansættelsesforhold for ansatte om bord på fiskeskibe, jf. § 1, stk. 1, og § 49 i lov om søfarendes ansættelsesforhold m.v.
Arbejdsgiverens oplysningspligt § 2. Rederen eller arbejdsgiveren eller den, der er trådt i dennes sted, (i det følgende benævnt arbejdsgiveren) skal ved påbegyndelsen eller ved enhver ændring af ansættelsesforholdet skriftligt give den søfarende oplysninger om alle væsentlige vilkår for ansættelsesforholdet, herunder mindst følgende forhold:
 1) Arbejdsgiverens og den ansattes identitet.
 2) Arbejdsstedet angivet med skibets navn.
 3) Den stilling, den ansatte er antaget til.
 4) Tidspunktet for den ansattes tiltrædelse af stillingen.
 5) Dagen, fra hvilken hyren skal løbe.
 6) Den aftalte hyres størrelse.
7) Hvad der er aftalt om fratrædelsessted eller opsigelsesfrist.
Hvis ansættelsesforholdet er af midlertidig karakter, skal dette anføres.
 8) Oplysninger om rettigheder med hensyn til ferie, feriegodtgørelse eller løn under ferie.
 9) Den normale daglige eller ugentlige arbejdstid.
10) Angivelse af hvilken kollektiv overenskomst eller aftale, der regulerer arbejdsforholdet.
Hvis overenskomst eller aftale er indgået af parter uden for virksomheden, skal der oplyses om disse parters identitet.
 11) Når ansættelsesforholdet bringes til ophør, skal opsigelsesdato/afskedsdato og fratrædelsesdato, samt årsag til ansættelsesforholdets ophør gives skriftligt.
 Stk. 2. Bestemmelsen i stk. 1 gælder dog ikke for ændringer i ansættelsesforholdet, der alene skyldes ændringer i de love eller kollektive overenskomster, som er gældende for ansættelsesforholdet.
 Stk. 3. Oplysningspligten efter stk. 1, nr. 6, 7, 8 og 9, anses for opfyldt, for så vidt oplysningerne fremgår af gældende lovgivning eller er indeholdt i en kollektiv overenskomst, der er dækkende for ansættelsesforholdet.
 § 3. Bekendtgørelsens bestemmelser kan ikke ved individuel eller kollektiv aftale fraviges til ugunst for den ansatte.
Straf § 4. Hvis rederen, arbejdsgiveren eller den, der er trådt i dennes sted, ikke har overholdt sin oplysningspligt, straffes vedkommende med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Stk. 3. Ved pålæggelse af strafansvar efter stk. 2 anses personer, som er ansat til at udføre arbejde om bord på skibet af andre end rederen, tillige for at være knyttet til rederen.
Ikrafttræden § 5. Bekendtgørelsen træder i kraft den 20. august 2013.
Søfartsstyrelsen, den 16. august 2013 Jan Gabrielsen / Alexander Milan 1) Bekendtgørelsen indeholder bestemmelser, der gennemfører Rådets direktiv nr. 91/533/EØF om arbejdsgiverens pligt til at underrette arbejdstageren om vilkårene for arbejdskontrakten eller ansættelsesforholdet, EF-Tidende 1991 L, s. 288.
