 1. Efter at Danmark har ratificeret den europæiske  

 konvention om oplysninger om fremmed ret, der er optaget som bilag (* 1) til  

 denne vejledning, vil der i sager, som her i landet behandles af domstolene,  

 justitsministeriet, eller anklagemyndigheden, og i hvilke oplysninger om  

 fremmed ret er af betydning, kunne tilvejebringes oplysninger herom på den i  

 konventionen fastsatte måde fra de andre stater, der som nedenfor nævnt har  

 ratificeret konventionen, eller som senere ratificerer denne.
2. Konventionen omfatter alene tilvejebringelse af  

 oplysninger om fremmed ret og procesmåde på civile og handelsmæssige områder  

 samt om domstolenes organisation.
Der kan således efter konventionen  

 fremsættes anmodning om oplysninger om bl.a. person-, familie- og  

 arveretlige, ejendomsretlige, obligationsretlige og handelsretlige regler  

 m.v.
Også om sø- og luftretlige, selskabsretlige, ophavsretlige og  

 arbejdsretlige regler vil oplysninger kunne tilvejebringes efter  

 konventionens bestemmelser i det omfang, der ikke er tale om regler, der må  

 anses for at være af offentligretlig karakter.
Endvidere vil der kunne  

 fremsættes anmodning om oplysninger om processuelle, skrifteretlige og  

 konkursretlige regler m.v.
 Herudover kan en anmodning om oplysninger omfatte strafferetlige og andre  

 offentligretlige spørgsmål, når disse har tilknytning til de hovedspørgsmål,  

 som er angivet i anmodningen.
3. Anmodningen kan kun fremsættes, når sagens  

 behandling er påbegyndt hos en judiciel myndighed.
Ved anvendelsen af  

 konventionen vil justitsministeriet anse domstolene, justitsministeriet og  

 anklagemyndigheden for judicielle myndigheder, jfr. konventionens art. 3,  

 stk. 2.
 Hvis vedkommende myndighed ikke selv udarbejder anmodningen, men  

 eksempelvis overlader dette til sagens parter eller en af disse, skal  

 anmodningen eller dens fremsættelse være godkendt af myndigheden, og dette  

 skal fremgå af anmodningen eller af bilag, som vedlægges denne.
4. Anmodningen skal angive sagens art og den stat, om  

 hvis ret der ønskes oplysninger.
Er der flere retssystemer i den pågældende  

 stat, må det tillige anføres, hvilket af disse anmodningen gælder.
I anmodningen skal der så nøjagtigt og konkret som muligt gøres rede for  

 de spørgsmål, angående hvilke der ønskes oplysninger om fremmed ret, såvel  

 som for de faktiske omstændigheder i den foreliggende sag, der er nødvendige  

 for en rigtig forståelse af anmodningen og for en nøjagtig og fuldstændig  

 besvarelse af denne.
Kopier af dokumenter kan vedlægges, når det er  

 nødvendigt for at klargøre anmodningens rækkevidde.
Såvel anmodningen som eventuelle bilag skal være affattet på sproget i den  

 stat, hvorfra oplysninger ønskes, eller på et af vedkommende stats officielle  

 sprog.
Dette gælder dog ikke forespørgsler om finsk, islandsk, norsk eller  

 svensk ret, der kan affattes på dansk.
 Anmodningen indsendes til justitsministeriet, hvorfra den vil blive  

 videresendt til vedkommende fremmede stat til besvarelse.
5. Besvarelsen vil som oftest blive udarbejdet  

 vederlagsfrit af et statsligt eller officielt organ i den stat, hvorfra  

 oplysninger ønskes.
Der er dog efter konventionen adgang for vedkommende stat  

 til at lade besvarelsen udarbejde af en privat institution eller af en  

 kvalificeret jurist; hvis dette vil medføre omkostninger, vil der forinden  

 blive givet den myndighed fra hvilken anmodningen er udgået, oplysning om  

 størrelsen af de sandsynlige omkostninger og adgang til at frafalde  

 anmodningen.
Det fastsættes i konventionen, at besvarelsen skal være objektiv og  

 uvildig, og den vil således ikke indeholde nogen angivelse af, hvorledes det  

 konkrete problem, som har givet anledning til forespørgselen, bør løses,  

 eller noget forslag herom.
Derimod vil besvarelsen, som ikke er bindende for  

 den myndighed, fra hvilken anmodningen om oplysninger er udgået indeholde de  

 retsregler og retsafgørelser, som er af betydning, og i fornødent omfang være  

 ledsaget af supplerende dokumenter, f. eks. uddrag af retsvidenskabelige  

 værker og lovmotiver, ligesom forklarende bemærkninger vil kunne medfølge.
 Hvis udarbejdelsen af besvarelsen kræver lang tid, skal der efter  

 konventionen gives den myndighed, fra hvilken anmodningen om oplysninger er  

 udgået, meddelelse herom samt så vidt muligt oplysninger om den dato, da  

 besvarelsen sandsynligvis vil blive afsendt.
6. Konventionen er indtil nu foruden af Danmark  

 ratificeret af Cypern, Island, Malta, Norge, Schweiz, Storbritannien og  

 Sverige.
Der vil ved senere ratifikationer af konventionen blive udsendt  

 meddelelse herom.
 JUSTITSMINISTERIET, DEN 6. NOVEMBER  

 1970.
 Knud Thestrup.
 /Gersing.
 (* 1) Konventionen, der er optaget i Lovtidende C, 1970 hæfte 3, nr. 50  

 side 280, udelades her (U. a.).
