En advokat har for et selskab klaget over toldvæsenets afgørelse,  

 hvorefter moms af indkøb af varer, der foræres til selskabets kunder uden  

 beregning som "tak for hjælpen-gaver", ikke kan medregnes til den  

 indgående moms.
Toldvæsenet har fundet, at de omhandlede varer ikke kan anses  

 som vareprøver og reklameartikler i lovens forstand, men må anses som gaver,  

 for hvilke der ikke er fradragsret, jf momslovens § 16, stk 3, pkt e.
Selskabet driver en kosmetikklub med salg via postordre.
For at modtage en  

 "tak for hjælpen gave" skal det pågældende medlem afgive en  

 bestilling på et større beløb.
Værdien af "gaven" er i  

 almindelighed 7-8 kr pr stk.
De varer, der er udleveret som "gaver", har været forskellige  

 fra måned til måned.
Som oftest er udleveret et kosmetikprodukt eller  

 tilbehør i form af fx halskæder og armringe.
Advokaten har gjort gældende, at selskabet har fradragsret efter lovens §  

 16, stk 1, da "gaverne" alene ydes for at fremme og øge omsætningen  

 af selskabets varesalg.
Advokaten mente desuden, at lovens § 16, stk 3, pkt  

 e, ikke kan finde anvendelse, idet "tak for hjælpen-gaver" ikke er  

 egentlige gaveydelser, men er betinget af afgivelse af en bestilling til et  

 større beløb.
Medlemmet har ofte været nødt til at indhente bestillinger fra  

 familie og venner for at kunne afgive større bestillinger til selskabet.
 Nævnet traf afgørelse om, at "tak for hjælpen-gaverne" kan  

 betragtes som en integreret del af den samlede leverance, og at  

 "gaverne" omfattes af vederlaget herfor, jf momslovens § 7, stk 1.  

 Selskabet kan derfor medregne momsen af indkøb af "gaver" til den  

 indgående moms.
