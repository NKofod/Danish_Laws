 Udtalt, at et decentralt hjemmehjælpssystem var omfattet af lov om  

 offentlige myndigheders registre samt, at det blev anset for at være et  

 enkeltkommunalt register.
 Kommunedata I/S anmodede i april 1985 Registertilsynet om en udtalelse  

 vedrørende oprettelse af et decentralt hjemmehjælpssystem,  

 som Kommunedata I/S var ved at udvikle.
Det fremgik af sagen, at registeret skulle føres decentralt i de enkelte  

 kommuner på kommunernes egne mikrodatamatanlæg.
Disse anlæg kunne tilsluttes  

 fire terminaler, og der var ikke forbindelse fra anlægget til andre  

 mikrodatamatsystemer eller centrale anlæg.
 Kommunedata I/S anførte i sin henvendelse, at registeret vel formelt var  

 omfattet af registerdefinitionen i lovens § 1. Man var dog af den opfattelse,  

 at registeret indeholdt så få og lidet følsomme oplysninger, at registeret  

 kunne oprettes uden fastsættelse af forskrifter.
 Registeret skulle endvidere udelukkende anvendes i det miljø, hvor det  

 eksisterende manuelle system blev anvendt.
 Da registeret indeholdt oplysninger af samme type og omfang som Det  

 fælleskommunale Hjemmehjælpssystem, for hvilket der er fastsat forskrifter,  

 og da det var af interesse at afgøre, om der kunne udarbejdes en fælles  

 forskrift for de kommuner, der ønskede systemet, har sagen været behandlet på  

 registerrådets møde i juni 1985.
 I den anledning udtalte Registertilsynet:
 »At man finder, at det af Kommunedata beskrevne hjemmehjælpssystem  

 indeholder personoplysninger, jf. § 1, stk. 3, i lov om offentlige  

 myndigheders registre, og da der tillige anvendes elektronisk databehandling,  

 jf. lovens § 1, stk. 2, skal der udarbejdes registerforskrifter for systemet.
 Registertilsynet skal endvidere udtale, at man anser systemet for at være  

 enkeltkommunalt, hvilket indebærer, at den enkelte kommune, der vil anvende  

 systemet, skal godkende oprettelsen på et møde i kommunalbestyrelsen og,  

 forinden systemet tages i brug, skal der fastsættes forskrifter for systemets  

 opbygning og drift, der opfylder bestemmelserne herom i kapitel 3 til 6 i lov  

 om offentlige myndigheders registre«.
Registertilsynet har efterfølgende i samarbejde med Kommunedata udarbejdet  

 et udkast til forskrifter for registeret.
Dette udkast kan umiddelbart  

 anvendes af de kommuner, der ønsker registeret oprettet.
 Registertilsynets årsberetning 1985 s. 28.
