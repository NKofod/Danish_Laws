Nr BRB 12 Beretning over Forslag til folketingsbeslutning om opbevaring af  

 hjemmeværnspersonellets våben og ammunition i depoter i fredstid   

 Nr 12 1989-90, 1. samling Afgivet: 19901001 Udvalget har behandlet beslutningsforslaget i en række møder og har herunder stillet spørgsmål til forsvarsministeren, som denne har besvaret skriftligt.
 Udvalget har endvidere fra forsvarsministeren modtaget »Beretning om  

 medlemskab af hjemmeværnet« af januar 1990 afgivet af den af  

 forsvarsministeren den 22. august 1989 nedsatte styringsgruppe vedrørende  

 medlemskab af hjemmeværnet, ligesom udvalget har modtaget forsvarsministerens  

 tilkendegivelse om nye regler for opbevaring af udleverede våben og  

 ammunition.
 Et flertal (Socialdemokratiets, Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) finder, at der bør tages  

 skridt til at forbedre sikkerheden for, at kun personel, som det er  

 forsvarligt at betro våben, er medlemmer af hjemmeværnet, ligesom der bør ske  

 en stramning af reglerne for opbevaring af udleverede våben og ammunition.
Flertallet finder principielt, at sikkerheden kan forbedres ved, at der  

 etableres et system til fremskaffelse og behandling af vandelsoplysninger fra  

 politiet ved optagelse i hjemmeværnet og om medlemmer i hjemmeværnet,  

 herunder at der etableres den fornødne registrering i tilknytning hertil.  

 Flertallet lægger i den forbindelse vægt på, at kontrolordningen vedrørende  

 enkeltpersoner etableres i overensstemmelse med tilkendegivelser fra  

 Registertilsynet, ligesom der indhentes en udtalelse fra Generalauditøren til  

 brug for Hjemmeværnskommandoen ved vurdering af enkeltpersoners  

 strafferetlige forhold.
Flertallet finder, at der bør træffes beslutning om  

 afslag på ansøgning om optagelse i eller om ophør af medlemskab af  

 hjemmeværnet, når ansøgeren eller medlemmet ud fra en samlet vurdering af  

 kriminalitetens grovhed og alder ikke findes at burde overlades skydevåben  

 eller ikke findes at være den tillid værdig, som en frivillig i hjemmeværnet  

 bør nyde.
Det er endvidere flertallets opfattelse, at der bør ske en styrkelse af  

 personvurderingen i forbindelse med selve optagelsen som medlem af  

 hjemmeværnet samt en forbedring af mulighederne for en konsekvent og  

 målrettet indgriben i forbindelse med den løbende vurdering over for  

 personer, der ikke længere skønnes egnede eller værdige til tjeneste i  

 hjemmeværnet.
I den forbindelse bør distriktsudvalgene rette henvendelse til  

 social- og sundhedsforvaltningerne, såfremt der er en mulighed for, at  

 supplerende oplysninger fra social- og sundhedsforvaltningerne vil være af  

 afgørende betydning for distriktsudvalgets vurdering om optagelse i  

 hjemmeværnet.
Sådanne henvendelser er betinget af den pågældendes samtykke.
 Vedrørende opbevaring af udleverede våben og ammunition er det flertallets  

 opfattelse, at de gældende regler bør strammes, således at våben, vital del  

 og ammunition principielt opbevares hver for sig i aflåst gemme.
 Flertallet forudsætter, at forsvarsministeren holder udvalget orienteret  

 om udviklingen efter indførelse af de nye regler, ligesom disse bør  

 iværksættes snarest muligt.
Et mindretal (Socialistisk Folkepartis medlemmer af udvalget) deler  

 flertallets ønske om, at der tages skridt til at stramme reglerne for  

 opbevaring af hjemmeværnspersonellets våben og ammunition.
Det er dybt  

 tragisk, at der skulle adskillige mord med hjemmeværnsvåben til, før reglerne  

 blev opstrammet.
Socialistisk Folkeparti er derimod ikke enig i, at man nu bør gå i gang  

 med at samkøre registre og oprette nye registre, for at den skitserede  

 kontrolordning, der skal frasortere »uheldige elementer«, kan  

 fungere.
Vi undrer os også over, at personelorganisationerne ikke har  

 kritiseret dette skridt, der er en unødvendig snagen i ansøgerens personlige  

 forhold, en snagen, som vil vedvare, så længe den pågældende er medlem af  

 hjemmeværnet.
Denne snagen var ikke nødvendig, såfremt udvalgets flertal  

 havde fulgt Socialistisk Folkepartis forslag, idet den logiske måde, på  

 hvilken man bør sikre sig imod misbrug af hjemmeværnsvåbnene, er at opbevare  

 disse under betryggende forhold, f.eks. på eksisterende kaserner,  

 våbendepoter og lignende.
En anden mulighed er at opbevare ammunition og  

 bundstykker centralt, idet dette vil muliggøre vedligeholdelse af våbenet i  

 hjemmet.
 Selv om Socialistisk Folkeparti deler udvalgsflertallets intentioner, og  

 selv om Socialistisk Folkeparti også tror, at de af flertallet skitserede  

 skridt vil nedbringe kriminelt brug af hjemmeværnsvåben og ammunition, er den  

 valgte løsning langtfra ideel.
 P. u. v.
