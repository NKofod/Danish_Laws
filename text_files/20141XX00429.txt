Skriftlig fremsættelse (13. januar 2015) Beskæftigelsesministeren (Henrik Dam Kristensen):
 Herved tillader jeg mig for Folketinget at fremsætte:
Forslag til lov om ændring af lov om aktiv socialpolitik (Midlertidig genindførelse af fradrag i uddannelses- og kontanthjælp for samlevers indtægter m.v.) (Lovforslag nr.
L 106) Formålet med lovforslaget er at sikre, at den del af lovgivningen, der implementerer finanslovsaftalen om afskaffelse af kravet om gensidig forsørgelsespligt for samlevende i kontanthjælpssystemet, bringes i overensstemmelse med indholdet af aftalen om finansloven for 2015 mellem regeringen, Socialistisk Folkeparti og Enhedslisten.
 Det fremgår af aftalen, at ophævelsen af den gensidige forsørgelsespligt for samlevende skulle træde i kraft pr. 1. januar 2016 og indfases med halv virkning i 2015. Som det fremgår af mit brev til Folketingets formand og Beskæftigelsesudvalget af 30. december 2014, er reglen om, at der skal foretages fradrag for en samlevers indtægter i uddannelses- og kontanthjælpen beklageligvis blevet ophævet pr. 1. januar 2015 i stedet for pr. 1. januar 2016.
 Det betyder, at kommunerne pr. 1. januar 2015 ikke har hjemmel til at foretage fradrag i en samlevers indtægter, hvilket ikke er i overensstemmelse med finanslovsaftalen, hvoraf fremgik, at samleverreglen skulle have halv virkning i 2015.
 Med nærværende lovforslag skabes der atter hjemmel til at foretage fradrag for en samlevers indtægter i uddannelses- eller kontanthjælpen i perioden fra den 1. februar 2015 til den 31. december 2015.
 Udbetaling af uddannelses- og kontanthjælp uden fradrag af en samlevers indtægter begrænses herved til januar måned 2015.
 Den direkte merudgift i januar 2015 ved, at lovgivningen ikke var i overensstemmelse med finanslovsaftalen, er 22,3 mio. kr. efter skat, tilbageløb og adfærdsmæssige konsekvenser.
Hvis den nugældende overgangsbestemmelse om ophævelse af hjemmel til at foretage fradrag for en samlevers indtægter i hjælpen fra 1. januar 2015 forblev uændret, ville det medføre en merudgift i 2015 på 309,7 mio. kr., svarende til 267,7 mio. kr. efter skat, tilbageløb og adfærdsmæssige konsekvenser.
Med nærværende lovforslag med ikrafttræden 1. februar 2015 reduceres merudgiften i 2015 med 283,9 mio. kr. eller 245,4 mio. kr. efter skat, tilbageløb og adfærdsmæssige konsekvenser.
 Som følge af, at forslaget skal have virkning fra 1. februar 2015, ønskes forslaget vedtaget inden denne dato med henblik på ikrafttræden den 1. februar 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
