Bekendtgørelse om  

 lektorbedømmelse ved seminarier, der uddanner ernærings- og  

 husholdningsøkonomer I medfør til § 10, stk. 3, i lov om uddannelse til  

 ernærings- og husholdningsøkonom, jf. lovbekendtgørelse  

 nr. 797 af 3. september 1996 fastsættes:
 § 1. Kvalifikationsbedømmelse af  

 seminarieadjunkter, der ønsker at overgå til ansættelse  

 som seminarielektor, foregår efter reglerne i §§ 2-4.
 Stk. 2. Ansøgning om lektorbedømmelse indsendes  

 af adjunkten via ansættelsesseminariet til bedømmelsesudvalget,  

 jf. § 2, stk. 1 eller 3.
§ 2. Undervisningsministeriet nedsætter for  

 hvert af uddannelsens hovedområder bedømmelsesudvalg af  

 fagligt-pædagogisk kyndige personer.
Udvalgene har til opgave at  

 foretage lektorbedømmelse af adjunkter, der ansøger om  

 lektorbedømmelse i et af uddannelsens hovedområder.  

 Hovedområderne er:
 1)	Ernærings- og levnedsmiddelfag.
 2)	Rengørings-, materiale- og miljøfag.
 3)	Husholdningsøkonomiske fag samt virksomheds- og  

 forbrugerrettede fag.
 4)	Pædagogisk-psykologiske fag.
 Stk. 2. Lektorbedømmelsesudvalg efter stk. 1  

 nedsættes efter indstilling fra censorformandskabet for uddannelsen.  

 Hvert bedømmelsesudvalg består af ét medlem (formand),  

 der udpeges blandt hovedområdets censorer, og ét medlem, der er  

 ansat ved en uddannelsesinstitution for lange videregående uddannelser.  

 Der udpeges en suppleant for hvert af de to medlemmer.
Stk. 3. Til bedømmelse af adjunkter, der søger  

 om lektorbedømmelse i andre uddannelsesopgaver end undervisning inden  

 for ernærings- og husholdningsøkonomuddannelsens  

 hovedområder, jf. stk. 1, kan Undervisningsministeriet  

 nedsætte yderligere bedømmelsesudvalg.
Der kan dog kun foretages  

 lektorbedømmelse på grundlag af uddannelsesopgaver, der er  

 på mindst samme niveau som ernærings- og  

 husholdningsøkonomuddannelsen, og som indgår i en uddannelse,  

 som seminariet har Undervisningsministeriets godkendelse til at udbyde.
Stk. 4. Hvert bedømmelsesudvalg efter stk. 3  

 består af ét medlem (formand), der er ansat ved et  

 ernærings- og husholdningsøkonomseminarium, og ét udefra  

 kommende medlem.
Der udpeges en suppleant for hvert af de to medlemmer.
Stk. 5. Udvalgene nedsættes for en periode af 4 år  

 ad gangen, sammenfaldende med beskikkelsesperioden for censorerne ved  

 uddannelsen.
Udvalgene efter stk. 3 kan dog medsættes ad hoc.
Stk. 6. Når et udvalg træder i funktion,  

 tiltrædes det af yderligere ét medlem, udpeget af det  

 seminarium, hvor adjunkten er ansat.
Medlemmer af bestyrelsen, rektor eller  

 souschef for det seminarium, hvor adjunkten er ansat, kan ikke udpeges til  

 medlem af bedømmelsesudvalget eller deltage som udpeget efter  

 stk. 2 eller 4.
 Stk. 7. I udvalgene kan kun indtræde lektorer eller  

 andre personer, der vurderes til at være kvalificeret på samme  

 niveau som lektorer.
Stk. 8. Seminariet meddeler adjunkten udvalgets endelige  

 sammensætning, når medlemmet i henhold til stk. 6 er  

 udpeget.
Adjunkten kan inden for en frist på 8 kalenderdage over for  

 Undervisningsministeriet gøre indsigelse begrundet i inhabilitet hos  

 et eller flere af udvalgets medlemmer.
Undervisningsministeriet træffer  

 herefter afgørelse i sagen.
§ 3. Adjunkten skal i sin ansøgning  

 om lektorbedømmelse beskrive og dokumentere sine kvalifikationer, jf.  

 stk. 2. Udvalget kan indhente en udtalelse om adjunktens faglige niveau,  

 undervisningsmæssige kvalifikationer og deltagelse i udviklingsarbejde  

 m.v. fra ansættelsesseminariet.
Udvalget kan med adjunktens samtykke  

 tillige indhente tilsvarende udtalelse fra tidligere ansættelsessteder.  

 I ansættelsesstedets udtalelse kan indgå tilkendegivelser af  

 faglig og pædagogisk art fra studerende og fra adjunktens kolleger.  

 Udvalget kan indkalde adjunkten til en samtale.
Stk. 2. Bedømmelsesudvalget afgiver en motiveret  

 helhedsvurdering af, om adjunkten må antages at kunne løse de  

 arbejdsopgaver, der påhviler lektorer ved ernærings- og  

 husholdningsøkonomseminarier.
I bedømmelsen indgår  

 adjunktens didaktiske overvejelser over planlagte og gennemførte  

 undervisningsforløb og over deltagelse i forsøgs- og  

 udviklingsarbejde på seminariet og i forhold til praksisfeltet.  

 Pædagogisk-administrativt arbejde ved seminariet indgår ligeledes  

 i bedømmelsen.
Eventuelt andet arbejde med formidling, videnskabelige  

 arbejder og erfaring fra andet uddannelsesarbejde indgår.
 Stk. 3. Sker bedømmelsen i henhold til § 2,  

 stk. 3, finder bestemmelserne i stk. 1 og 2 tilsvarende  

 anvendelse.
Stk. 4. Senest 2 måneder og 2 uger efter, at adjunkten  

 har indgivet sin ansøgning om bedømmelse, sender formanden for  

 udvalget på udvalgets vegne et bedømmelsesudkast til adjunkten.  

 Hvis udvalget som grundlag for sin bedømmelse har inddraget andet  

 materiale end det af adjunkten indsendte, jf. stk. 1, skal adjunkten  

 gøres bekendt hermed.
Adjunkten kan inden for en frist på 8  

 kalenderdage fra modtagelsen af udkastet sende kommentarer vedrørende  

 faktuelle uoverensstemmelser mellem bedømmelsesgrundlaget og  

 bedømmelsesudkastet til formanden.
 Stk. 5. Formanden for bedømmelsesudvalget meddeler  

 senest 3 måneder efter, at ansøgningen er indgivet, resultatet  

 af bedømmelsen til adjunkten og seminariet.
 § 4. Bedømmer et flertal af udvalget  

 adjunkten som kvalificeret til lektoransættelse, overgår  

 adjunkten til lektoransættelse ved udløbet af den  

 igangværende adjunktansættelse.
 § 5. Ved direkte ansættelse som lektor af en  

 ansøger, der ikke i forvejen er lektorbedømt, skal der finde  

 lektorbedømmelse sted, jf. §§ 2-3.
 § 6. En positiv lektorbedømmelse  

 efter denne bekendtgørelse kvalificerer til lektoransættelse ved  

 ethvert ernærings- og husholdningsøkonomseminarium.
 § 7. Klager over afgørelser truffet i  

 henhold til denne bekendtgørelse kan indbringes for  

 Undervisningsministeriet, når klagen vedrører retlige  

 spørgsmål.
 Stk. 2. Fristen for indgivelse af klage er 2 uger fra den dag,  

 afgørelsen er meddelt den pågældende, jf. dog § 2,  

 stk. 8, 2. pkt.
 § 8. Bekendtgørelsen træder i kraft  

 den 1. august 2000, og har virkning for lærere, der er ansat  

 første gang ved et ernærings- og  

 husholdningsøkonomseminarium efter den 31. juli 1992.
 Stk. 2. Allerede nedsatte bedømmelsesudvalg fungerer  

 perioden ud.
 Stk. 3. Seminarieadjunkter/-lektorer, der er eller har  

 været ansat før den 1. august 1992, og som sammenlagt har under  

 6 års ansættelse ved ernærings- og  

 husholdningsøkonomseminarierne, kan dog efter egen anmodning  

 lektorbedømmes efter reglerne i §§ 2-3 og § 5.
 Stk. 4. Bekendtgørelse nr. 722 af 19. august 1992 om  

 lektorbedømmelse ved seminarier, der uddanner ernærings- og  

 husholdningsøkonomer, ophæves.
