Registrering af oplysninger om alle fynboer i et forskningsregister  

 bl.a. med henblik på frasortering af personer i konkrete forskningsprojekter Ved Odense Universitet blev der i 1994 oprettet et register benævnt  

 "Odense Universitets farmakoepidemiologiske database". Odense  

 Universitet er registeransvarlig myndighed, og registerets formål er at samle  

 receptoplysninger til farmakoepidemiologisk forskning.
 Sagen vedrørende registerets oprettelse blev behandlet af Registerrådet og  

 er omtalt i årsberetning 1993, side 48-49.
 Af de oprindeligt fastsatte forskrifter for databasen fremgik det, at  

 registeret kun måtte indeholde oplysninger om personer, der havde indløst  

 recept ved et eller flere af Fyns Amts apoteker.
Imidlertid rettede Odense Universitet på ny henvendelse til  

 Registertilsynet med anmodning om tilladelse til at udvide personkredsen i  

 databasen til at omfatte alle fynboer, dvs. alle, der er tilmeldt  

 folkeregisteret i Fyns Amt.
Endvidere ønskede man at supplere registerets  

 oplysninger med oplysninger om fynboernes til- og fraflytningsdato, eventuel  

 dødsdato samt oplysning om bopælskommune.
Disse oplysninger ønskedes  

 indhentet to gange årligt fra Det Centrale Personregister (CPR).
 Det fremgik af anmodningen fra Odense Universitet, at erfaringerne med  

 databasen, som allerede havde været anvendt til en lang række projekter,  

 havde vist, at basen i sin nuværende form manglede visse oplysninger, som i  

 betydelig grad ville kunne forøge databasens værdi som forskningsværktøj.
Som et generelt problem blev fremhævet, at forskerne i de enkelte tilfælde  

 ikke ved, om en receptoplysning hidrører fra en fynbo eller fra en person på  

 gennemrejse, da CPR-nummeret er eneste form for personidentifikation, som  

 registreres.
Endvidere blev det fremført, at det i flere sammenhænge giver  

 problemer, at forskerne ikke har kendskab til til- og fraflytningstidspunkt  

 og eventuel dødsdato.
Endeligt blev det anført, at det i visse  

 forskningsmæssige sammenhænge ville være meget værdifuldt tillige at have  

 disse oplysninger om ikke-medicinbrugende fynboer, dvs. personer, som i  

 sagens natur ikke registreres i databasen via de overførte oplysninger fra  

 Fyns Amts sygesikring.
 Spørgsmålet om udvidelsen blev behandlet på et møde i Registerrådet.
Registertilsynet udtalte herefter til Odense Universitet, at man ikke  

 havde indvendinger imod, at Odense Universitets Farmakoepidemiologiske  

 Database blev udvidet til at omfatte alle personer, der er tilmeldt  

 folkeregisteret i Fyns Amt.
Endvidere udtalte man, at man ikke havde  

 indvendinger imod, at databasen blev udvidet med oplysninger om fynboernes  

 bopælskommune, til- og fraflytningsdato og eventuel dødsdato, der blev  

 indhentet fra Det Centrale Personregister (CPR), og ajourført hver 6. måned.
 Endelig indstillede man, at Odense Universitet foranledigede, at  

 Undervisningsministeriet ændrede forskrifterne for registeret efter de af  

 Registertilsynet nærmere specificerede retningslinier.
 Registertilsynets Årsberetning 1995, side 59 - 60.
