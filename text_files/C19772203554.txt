Om den større skriftlige opgave i engelsk (HF) Som område for en 2.årsopgave i engelsk kan vælges de stofområder der  

 naturligt hører hjemme i faget, d.v.s. områder med tilknytning til sprog,  

 kultur og samfundsforhold i de engelsktalende lande.
Det er vigtigt at  

 områder der må siges primært at henhøre til andre fag som f.eks. historie,  

 samfundsfag, musik eller geografi henvises til disse, så at den studerende  

 kan få den mest sagkyndige vejledning og bedømmelse i det område han ønsker  

 at skrive om.
Det er således ikke nogen begrundelse for at godkende et emne  

 som »engelsk«, at litteraturen om det er engelsksproget, hvis det i  

 øvrigt har meget lidt med fagets stofområder at gøre.
 Et andet vigtigt kriterium for at godtage et område er at der findes en  

 tilgængelig litteratur om emnet, egne (turist-)oplevelser støttet af nogle få  

 brochurer, et udvalg af pladeomslag og lignende vil kun i ganske særlige  

 tilfælde være et tilstrækkeligt tekstgrundlag for en opgave.
Det er helt afgørende at primærlitteraturen og langt størsteparten af  

 sekundærlitteraturen er engelsksproget, og det forventes at den studerende  

 citerer på engelsk.
Derimod skal selve opgaven som hovedregel skrives på  

 dansk (undtagen i de sjældne tilfælde hvor en studerende, f.eks. hvis dansk  

 ikke er hans modersmål, vil være bedre stillet dersom han skriver sin opgave  

 på engelsk). Heraf følger at opgavetitlen må formuleres på dansk, og det vil  

 ikke være rimeligt at stille et bispørgsmål som skal besvares på engelsk.
 Det som synes at have voldt de største problemer i forbindelse med 2.  

 årsopgaven er omfanget af området og indkredsningen af selve opgaven indenfor  

 området.
Med hensyn til områdets omfang er det vigtigt at den studerende faktisk  

 har mulighed for at sætte sig ind i det stof området dækker indenfor den tid  

 han har til sin rådighed.
Områder som »Orwell's forfatterskab«,  

 »Raceproblemet i USA« og »Beatmusik« er, hvis de skal  

 tages efter pålydende, helt urealistiske.
Når talen er om en romanforfatter  

 vil det være rimeligt at lade området omfatte 1-2, måske 3 romaner, alt efter  

 længde og sværhedsgrad.
 I denne forbindelse er det nok værd at nævne at selvom en studerendes valg  

 af emne helt naturligt ofte vil være inspireret af tekster man har læst og  

 drøftet på klassen, og selvom opgaven således kommer til at ligge i mere  

 eller mindre direkte forlængelse af undervisningen, så må dette ikke medføre  

 at 2. årsopgaven i nævneværdig grad behandler stof som er gennemgået i  

 undervisningen.
Hvad angår selve opgavetitlen, er det afgørende at den er så præcist  

 formuleret at den studerende, med baggrund i sin læsning indenfor området,  

 kan løse den stillede opgave indenfor den uge der er afsat til formålet.
En  

 formulering som denne: »Der ønskes en analyse af Lord of the Flies, med  

 særligt henblik på handling, personkarakteristik, stil og symbolik« er  

 altfor omfattende og upræcis, og vil som oftest føre til en  

 utilfredsstillende overfladisk besvarelse.
Der må også advares imod ambitiøst  

 akademiske formuleringer af opgavernes titel - de studerende skal jo ikke  

 præstere et mindre universitetsspeciale.
Også ved anvisningen af sekundærlitteratur må faglæreren betænke det  

 særlige niveau.
De titler han henviser til må ikke være for omfattende,  

 hverken i omfang eller antal, og abstraktionsniveaet må ikke blive for højt.  

 Det normale vil være en enkelt, ikke for vanskelig, monografi om emnet  

 suppleret med et par artikler eller enkeltkapitler samt anvisninger på  

 relevante håndbogsmuligheder.
Den ideelle længde på selve opgaven er 10-15 maskinskrevne A-4 sider, og  

 man bør nok gøre en del ud af vejledningen i det rent håndværksmæssige, såsom  

 udarbejdelsen af indholdsfortegnelse, noteapparat og bibliografi.
Ikke mindst  

 citatteknikken synes erfaringsmæssigt at volde problemer, altfor mange  

 opgaver skæmmes af umådeholdent mange og lange citater, ofte uden klar  

 angivelse af hvad der er citat, og hvad der er den studerendes egen  

 fremstilling.
 I det følgende bringes nogle eksempler på formuleringer af områder og  

 opgavetitler.
 Eksempel 1.
 Område: Skotlands geografi.
Opgavetitel: Det skotske højland og dets befolkning med belysning af  

 folkets nationale træk og disse træks eventuelle sammenhæng med landets  

 natur.
Evt. delvis belyst ved folkesange og ballader.
 Kommentar:
 Man kan sætte spørgsmålstegn ved om området overhovedet hører hjemme i  

 engelsk, og opgavetitlen lægger snarere op til et causerende eller poetisk  

 essay end til en egentlig opgavebesvarelse.
 Eksempel 2.
 Område: Mc Carthyismen og Arthur Millers »The Crucible«.
 Opgavetitel: Til belysning af Mc Carthyismen ønskes der en redegørelse for  

 Rosenbergsagen, evt. støttet af en kort gennemgang af Millers »The  

 crucible«.
 Kommentar:
 Såfremt vejlederen har sikret sig at den studerendes læsning omkring Mc  

 Carthyismen ikke er blevet for omfattende, er området absolut passende.  

 Derimod er formuleringen af opgavetitlen skæv i forhold til området, idet  

 »The Crucible« her er skubbet ud i en marginal position, hvilket  

 området ikke lægger op til.
 Eksempel 3:
 Område: Oscar Wilde: »The Picture of Dorian Gray«, »The  

 Duchess of Padua«, »The Ballad of Reading Gaol«.
 Opgavetitel: Oscar Wilde, æstetiker og tugthusfange.
 Kommentar:
Området er passende i omfang, omend teksterne nok vil falde de fleste  

 HF-studerende for svære.
Opgavetitlen er imidlertid ikke en indsnævring af  

 området, vel snarere det modsatte.
 Eksempel 4.
 Område: Bob Dylan.
 Opgavetitel: Ud fra en analyse af udvalgte tekster af Dylan gives en  

 fremstilling af Bob Dylan som protestsanger.
 Herunder gøres rede for baggrunden for hans protest, og for udviklingen af  

 denne side af Dylan.
 Kommentar:
Området er åbent formuleret, men i betragtning af emnets forholdsvis  

 begrænsede omfang, ikke urimeligt åbent.
Opgavetitlen indsnævrer perspektivet  

 på en præciserende måde, omend underopgaven kan synes lidt vag.
 Eksempel 5.
 Område: Aldous Huxley.
 Opgavetitel: På grundlag af Aldous Huxleys »Brave New World« og  

 »Brave New World Revisited« gives en redegørelse for Huxleys  

 frihedsbegreb, samt for de væsentligste af de tendenser i samtiden, der  

 ifølge Huxley udgør en trussel mod dette frihedsbegreb.
 Kommentar:
 Området er naturligvis for bredt, de 2 værker ville i sig selv have været  

 tilstrækkelige som område; opgaven synes til gengæld særdeles velegnet, på en  

 gang velafgrænset og tilstrækkelig åben til at der skulle kunne komme en  

 perspektivrig besvarelse ud af det.
 Eksempel 6.
 Område: Det engelske skolesystem.
 Opgavetitel: Der ønskes en redegørelse for »secondary-  

 school-uddannelsen i England, herunder en nærmere beskrivelse og vurdering af  

 »comprehensive school«-systemet.
 Kommentar:
 Alt afhængig af om vejlederen har formået at begrænse og til en vis grad  

 styre den studerendes læsning, synes såvel område som opgave velegnede.
 Henvisning:
 Vejledning og retningslinier for HF-undervisningen (1974) p.75-77.  

 Meddelelser for Gymnasieskolernes Engelsklærerforening nr. 78 (Dec. 1976).
