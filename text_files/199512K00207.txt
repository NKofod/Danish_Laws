Nr LSF 207 Forslag til Lov om ændring af ligningsloven (Fradrag for forudbetalte  

 renter) Fremsat af Kim Behnke (FP) Tom Behnke (FP) Jan Køpke Christensen (FP)  

 Kirsten Jacobsen (FP) den 21. februar 1996 § 1 I lov om påligning af indkomst- og formueskat til staten (ligningsloven),  

 jf. lovbekendtgørelse nr. 869 af 15. november 1995, som senest ændret ved lov  

 nr. 1107 af 20. december 1995, foretages følgende ændring:
1. I § 5, stk. 1, indsættes som nyt 3. pkt.:  

 »Det samme gælder endvidere for renteudgifter vedrørende lån optaget i  

 et pengeinstitut, som lånemodtageren først disponerer over på et tidspunkt  

 efter låneaftalens indgåelse, og uanset om låneaftalen begrænser  

 lånemodtagerens dispositionsret over låneprovenuet.« § 2 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 1 har virkning for renteudgifter for lån, som aftales  

 efter lovens ikrafttræden.
Bemærkninger til lovforslaget Almindelige bemærkninger Lovforslaget tilsigter at ændre den retstilstand vedrørende fradrag for  

 forudbetalte renter, som er fastlagt ved Højesterets dom af 14. oktober 1994,  

 jf.
UfR 1994, side 963.
Højesterets dom vedrørte en skatteyder, som den 30. december 1986 optog et  

 veksellån i et pengeinstitut på 2 mio. kr. og straks forudbetalte et halvt  

 års rente med 110.000 kr.
Højesteret lagde til grund, at skatteyderens eneste  

 eller væsentligste formål med lånoptagelsen var at skabe mulighed for at  

 udnytte de ændringer vedrørende den skattemæssige behandling af renteudgifter  

 og -indtægter, som trådte i kraft den 1. januar 1987. Låneprovenuet blev  

 indsat på en aftalekonto i samme pengeinstitut, og indeståendet blev pantsat  

 til sikkerhed for lånet.
Skatteyderen kunne hæve det indskudte beløb indtil  

 1. marts 1987 til køb af almindelige obligationer, som så skulle ligge til  

 sikkerhed for lånet.
Der blev i januar og februar 1987 købt obligationer.  

 Købet krævede ikke nogen form for tilladelse fra pengeinstituttet.
Højesteret  

 fandt, at lånet og de betalte renter savnede realitet i skattemæssig  

 henseende indtil det tidspunkt i januar og februar 1987, hvor indeståendet  

 blev anvendt til køb af obligationer.
De forudbetalte renter på 110.000 kr.  

 kunne derfor ikke fradrages i indkomståret 1986. Højesteret fandt heller  

 ikke, at den anerkendte renteudgift for 1987 på 84.865 kr. kunne henføres til  

 skatteåret 1986.
Højesteretsdommen er kommenteret af advokat Mogens Tange, Aars, i  

 Advokaten 5/1995 i artiklen: »Er Højesteret blevet lovgiver?»  

 Problemstillingerne er endvidere behandlet i spørgsmål nr.
S 231, 670 og 849  

 efter Folketingets forretningsordens § 20 i folketingsåret 1995-96 af Kim  

 Behnke (FP) og skatteministerens besvarelse heraf, jf.
Folketingstidende  

 1995-96, FF 949, 2406 og 2774.
Reglerne om fradragstidspunktet for renteudgifter fremgår af  

 ligningslovens § 5, som blev indsat ved lov nr. 203 af 17. maj 1984 om  

 ændring af ligningsloven. (Fradragstidspunkt for renteudgifter m.v.). § 5,  

 stk. 1, fastslår, at rentefradragsretten som hovedregel er knyttet til  

 forfaldstidspunktet. § 5, stk. 2, der omhandler fradragsretten for  

 forudbetalte renter, fastslår, at renteudgift, som vedrører en længere  

 periode end 6 måneder, og som forfalder mere end 6 måneder før udløbet af  

 perioden, skal fordeles over den periode, renten vedrører.
Det fremgår af  

 bemærkningerne til § 5, stk. 2, at 6-måneders-grænsen er valgt for ikke at  

 gribe ind i en række korte lånearrangementer, hvor fradragsretten fortsat bør  

 være knyttet til forfaldstidspunktet.
Det fremgår således tydeligt og klart af bestemmelserne i ligningslovens §  

 5, stk. 1 og 2, at forudbetalte renter i indtil 6 måneder kan fradrages,  

 uanset hvornår og til hvad lånets provenu tænkes anvendt.
På trods heraf har  

 skattemyndighederne og Højesteret altså alligevel i den oven for nævnte dom  

 nægtet en skatteyder fradragsretten for forudbetalte renter vedrørende et lån  

 i et anerkendt pengeinstitut.
Højesteretsdommen bevirker efter forslagsstillernes opfattelse en  

 uhensigtsmæssig retstilstand vedrørende fradrag for forudbetalte renter.
Det  

 er utilfredsstillende for pengeinstitutterne og deres kunder, at  

 lånetransaktioner, som alle anser for at være lødige, af skattemyndighederne  

 kan erklæres for ikke at være reelle, hvorved de betalte renter ikke kan  

 fradrages af kunden.
Det er ikke ualmindeligt, at en skatteyder, der ønsker  

 at foretage en investering, optager et lån i et pengeinstitut for at have  

 kapitalen klar, når der efterfølgende skal investeres i hus, bil,  

 obligationer eller aktier, og ofte vil der være aftalt begrænsninger i  

 dispositionsretten, idet pengeinstituttet skal have pant i  

 investeringsobjektet.
Det er meget uheldigt, hvis renter af en reel retlig og  

 faktisk gæld, der betales til pengeinstituttet vedrørende den tid,  

 låneprovenuet henstår i pengeinstituttet indtil investeringen, ikke er  

 fradragsberettigede.
På baggrund af den usikkerhed, som højesteretsdommen  

 bevirker vedrørende fradragsretten for forudbetalte renter, foreslår  

 forslagsstillerne ligningsloven ændret, således at fradragsretten udtrykkelig  

 fremgår af loven.
Bemærkninger til de enkelte bestemmelser Til § 1 Efter statsskattelovens § 6, litra e, kan renteudgifter vedrørende gæld  

 fradrages ved opgørelsen af den skattepligtige indkomst.
Fradragstidspunktet  

 for renterne fremgår af ligningslovens § 5. Den foreslåede ændring af  

 ligningsloven supplerer statsskattelovens bestemmelse, således at det  

 forhold, at en lånemodtager først disponerer over låneprovenuet på et  

 tidspunkt efter låneaftalens indgåelse, ikke for fremtiden som i Højesterets  

 dom af 14. oktober 1994 kan begrunde, at gældsforholdet ikke anerkendes som  

 reelt med den deraf følgende konsekvens, at renterne ikke kan fradrages.
Renteudgifterne kan, jf. § 5, stk. 1, 1. pkt., fradrages ved opgørelsen af  

 den skattepligtige indkomst i det indkomstår, hvor renten forfalder til  

 betaling.
Forfaldstidspunktet er det tidspunkt, der aftales mellem debitor og  

 kreditor.
Til § 2 Den nuværende retstilstand på området er fastlagt med Højesterets dom af  

 14. oktober 1994. Det foreslås, at lovændringen får virkning for  

 renteudgifter for lån, som aftales efter lovens ikrafttræden.
Bilag I dette bilag er (med mindre skrift) indsat den gældende formulering af den bestemmelse, der berøres af lovforslaget § 1 I lov om påligning af indkomst- og formueskat til staten (ligningsloven),  

 jf. lovbekendtgørelse nr. 869 af 15. november 1995, som senest ændret ved lov  

 nr. 1107 af 20. december 1995, foretages følgende ændring:
1. I § 5, stk. 1, indsættes som nyt 3. pkt.:  

 »Det samme gælder endvidere for renteudgifter vedrørende lån optaget i  

 et pengeinstitut, som lånemodtageren først disponerer over på et tidspunkt  

 efter låneaftalens indgåelse, og uanset om låneaftalen begrænser  

 lånemodtagerens dispositionsret over låneprovenuet.« § 5. Renteudgifter vedrørende gæld fradrages ved opgørelsen af den  

 skattepligtige indkomst i det indkomstår, hvori renten forfalder til  

 betaling, jf. dog stk. 2, 5, 6, 7 og 8. Det samme gælder for udgifter til  

 løbende provisioner eller præmier for lån, som den skattepligtige optager, og  

 for præmier og lignende løbende ydelser for kaution for den skattepligtiges  

 gæld, jf. § 8, stk. 3, litra a og b.
 Stk. 2. Fradrag for renteudgifter m.v., jf. stk. 1, som vedrører  

 en længere periode end 6 måneder, og som forfalder mere end 6 måneder før  

 udløbet af perioden, fordeles ved opgørelsen af den skattepligtige indkomst  

 og formue over den periode, renteudgiften m.v. vedrører.
 . . .
 (Stk. 3-9 udeladt).
