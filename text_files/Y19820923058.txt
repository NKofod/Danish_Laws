 Udtalt, at tillægsbevillinger i kommunale fællesskaber i anledning af  

 udgifter, der er af en sådan art, at de ikke med rimelighed burde eller kunne  

 forudses i forbindelse med vedtagelsen af årsbudgettet, og som det ikke vil  

 være rimeligt at udskyde, om fornødent umiddelbart kan kræves dækket ved  

 indbetalinger fra de deltagende kommunalbestyrelser.
 I skrivelse af 7. august 1981 har økonomiudvalget rejst spørgsmålet om,  

 hvilken kompetence der tilkommer repræsentantskabet for Storstrøms  

 Trafikselskab (STS) til at meddele tillægsbevillinger i løbet af budgetåret.  

 Den konkrete baggrund for økonomiudvalgets henvendelse er, at  

 repræsentantskabet for STS i sit møde den 21. maj 1981 godkendte, at der  

 ydedes en række tillægsbevillinger til budgettet for STS for 1981.
Økonomiudvalget vedtog derefter i sit møde den 16. juni 1981 ikke at  

 anerkende forhøjelsen i budgetåret 1981. Det er økonomiudvalgets opfattelse,  

 at vedtægerne for STS ikke hjemler kompetence for repræsentantskabet til at  

 træffe beslutning om tillægsbevillinger til budgettet med bindende virkning  

 for de enkelte kommunalbestyrelser.
Det bestemmes i § 6 i vedtægten for  

 trafikselskabet, at repræsentantskabet bl.a. dels skal godkende det  

 afsluttede regnskab og dels skal træffe beslutning om budget for det kommende  

 budgetår, men heraf følger ikke, at repræsentantskabet også skulle kunne  

 beslutte at meddele tillægsbevillinger.
Økonomiudvalget har derefter i skrivelse af 18. juni 1981 til  

 trafikselskabet gjort indsigelse mod repræsentantskabets beslutning.
Ved en  

 forhandling med trafikselskabet den 4. august 1981 blev der derefter opnået  

 enighed om, at økonomiudvalget skulle forelægge spørgsmålet for  

 indenrigsministeriet til afgørelse. Økonomiudvalget har supplerende  

 tilkendegivet, at man nærer betænkelighed ved at afgive kompetence ved  

 dannelse af kommunale fællesskaber, jfr. § 60 i lov om kommunernes styrelse,  

 hvis fællesskabets kompetente organ, udover hvad der fremgår af  

 overenskomsten eller vedtægten for fællesskabet, skulle kunne pålægge de  

 deltagende kommunalbestyrelser nye forpligtelser i årets løb.
I en over sagen indhentet udtalelse af 120. september 1981 har bestyrelsen  

 for STS bemærket, at selskabet er dannet med baggrund i en fælleskommunal  

 overenskomst som et kommunalt fællesskab, og det er som sådant godkendt af  

 tilsynsmyndighederne i medfør af § 60 i lov om kommunernes styrelse.
Dette  

 indebærer, at amtsrådet og de deltagende kommunalbestyrelser ved at godkende  

 overenskomsten har afgivet kompetence, herunder budgetkompetence, for det  

 område, som overenskomsten dækker.
De godkendte vedtægter for trafikselskabet  

 indeholder bl.a. bestemmelser om budgetproceduren.
Disse bestemmelser må  

 normalt være gældende, men såfremt vedtægterne ikke kan løse et konkret  

 problem, må vedtægterne suppleres med regler fra lov om kommunernes styrelse.  

 Bestyrelsen anfører videre, at repræsentantskabet med kendskab til  

 regnskabsresultatet for 1980 ikke kunne være uvidende om, at budgettet for  

 1981 ikke kunne overholdes.
I en sådan situation skal den bevilgende  

 myndighed i medfør af § 40 i lov om kommunernes styrelse meddele den fornødne  

 bevilling, forinden foranstaltninger, der går ud over årsbudgettet,  

 iværksættes.
Dette skete ved, at repræsentantskabet godkendte den nævnte  

 tillægsbevilling i det nævnte møde.
Tillægsbevillingen indeholdt en forøgelse  

 af driftstilskuddet fra amtsrådet og de deltagende kommunalbestyrelser.
Da  

 driftstilskuddene i medfør af § 16 i trafikselskabets vedtægter skal betales  

 forskudsvis, måtte a-conto-driftstilskuddene for juli og oktober måneder 1981  

 tilsvarende forøges.
Suså kommunes borgmester har i skrivelse af 7. oktober 1981 fremsat  

 bemærkningre til den nævnte udtalelse af 10. september 1981 fra bestyrelsen  

 for STS.
Borgmesteren har præciseret, at Suså kommunalbestyrelse i medfør af  

 § 6 i trafikselskabets vedtægter alene til repræsentantskabet har afgivet  

 kompetencen til at træffe beslutning om budget, flerårige budgetoverslag og  

 takster for det kommende budgetår, men derimod ikke afgivet kompetence til  

 repræsentantskabet, således at det kan anvise finansiering af en  

 tillægsbevilling gennem en forhøjelse af det a-conto-driftstilskud, som de  

 deltagende kommunalbestyrelser skal betale.
Det må derfor i den givne  

 situation påhvile bestyrelsen for STS at overveje, hvilke forholdsregler der  

 kan iværksættes.
Borgmesteren nævner som eksempler, at trafikselskabet kan  

 foretage reduktion i aktiviteten med indtil 10 pct., eller at trafikselskabet  

 kan søge at dække underskuddet med midlertidige lån.
Det forelagte spørgsmål har derefter været genstand for indgående  

 drøftelser og overvejelser i indenrigsministeriet og ministeriet for  

 offentlige arbejder.
Det rejste spørgsmål er af en principiel interesse for  

 alle kommunale fællesskaber.
Ministeriets overvejelser er derfor foregået på  

 et principielt grundlag, men man skal indledningsvis beklage, at besvarelsen  

 af økonomiudvalgets henvendelse har trukket noget ud.
Som tidligere anført skal repræsentantskabet for STS i medfør af § 6 i  

 selskabets vedtægter bl.a. på sit årlige møde træffe beslutning om budget,  

 flerårige budgetoverslag og takster for det kommende budgetår.
Herudover skal  

 repræsentantskabet underrette amtsrådet og de deltagende kommunalbestyrelser  

 om, hvilke udgifter der i henhold til en nærmere angiven fordelingsregel i §  

 14 i vedtægterne påhviler amtsrådet og de enkelte kommunalbestyrelser.
Det er  

 i § 16, stk. 2, i vedtægterne bestemt, at denne underretning skal gives hvert  

 år inden den 25. maj, ligesom det i § 16, stk. 3, er bestemt, at amtsrådet og  

 kommunalbestyrelserne skal indbetale deres andele af det kommunale bidrag  

 forskudsvis i fire lige store rater i månederne januar, april, juli og  

 oktober.
I medfør af § 16, stk. 4, i vedtægterne foretages den endelige  

 regulering af kommunernes andele ved regnskabsaflæggelsen.
I medfør af § 6  

 skal repræsentantskabet som nævnt på sit årlige møde godkende det reviderede  

 årsregnskab, der derefter i medfør af § 18, stk. 2, i vedtægterne med  

 revisors bemærkninger fremsendes til amtsrådet og kommunalbestyrelserne inden  

 den 1. juli.
Efter en naturlig læsning må sammenhængen mellem bestemmelserne i § 6 og §  

 16 i vedtægterne være således, at det er de eventuelle afvigelser i forhold  

 til det vedtagne budget, for hvilke der foretages endelig regulering af  

 kommunernes andele ved regnskabsaflæggelsen.
Der må altså være tale om blot  

 regnskabsmæssige udsving i forhold til det aktivitetsniveau, der fremgår af  

 det budget, der er vedtaget af repræsentantskabet på dets årlige møde.
I trafikselskabets vedtægter er der som anført ikke taget stilling til,  

 hvorvidt repræsentantskabet med bindende virkning for de deltagende  

 kommunalbestyrelser kan meddele tillægsbevillinger i årets løb.
Hvis alle  

 medlemmer af repræsentantskabet imidlertid er enige om, at der i budgetåret  

 skal foretages ændringer i trafikselskabets aktivitet, og de også er enige  

 om, at der i denne anledning med bindende virkning for de enkelte  

 kommunalbestyrelser skal meddeles tillægsbevilling, og alle derudover er  

 enige om, at der om fornødent skal indbetales forøgede driftstilskud til  

 selskabet, ses der i vedtægterne intet at være til hinder for en sådan  

 fremgangsmåde.
Bortset fra dette klare tilfælde opstår herefter spørgsmålet om, hvorvidt  

 et flertal i repræsentantskabet mod et medlems protest kan meddele  

 tillægsbevillinger til det vedtagne budget.
Da bestyrelsen for  

 trafikselskabet i denne forbindelse har fremhævet, at vedtægternes regler må  

 suppleres med bestemmelsen i § 40, stk. 2, i lov om kommunernes styrelse om  

 adgangen til at meddele tillægsbevillinger, hvilket Suså kommunes  

 økonomiudvalg har bestridt, skal der gøres nogle bemærkninger om  

 fortolkningen af den nævnte regel i § 40, stk. 2.
§ 40, stk. 2, 1. pkt., i lov om kommunernes styrelse bestemmer, at  

 bevillingsmyndigheden er hos kommunalbestyrelsen.
I § 40, stk. 2, 2, pkt.,  

 fastslås den hovedregel, at foranstaltninger, som vil medføre indtægter eller  

 udgifter, der ikke er bevilget i forbindelse med vedtagelsen af årsbudgettet,  

 ikke må iværksættes, før kommunalbestyrelsen har meddelt den fornødne  

 bevilling.
Fra denne hovedregel gælder ifølge § 40, stk. 2, 3. pkt., den undtagelse,  

 at foranstaltninger, der er påbudt ved lov eller anden bindende  

 retsforskrift, om fornødent kan iværksættes uden kommunalbestyrelsens  

 forudgående bevilling.
Bevilling må da indhentes snarest muligt.
En  

 tilsvarende undtagelse fra den nævnte hovedregel må efter forholdets natur  

 antages at gælde, når der skal iværksættes foranstaltninger i situationer,  

 der har nødretslignende karakter.
Bestemmelsen er i det væsentlige af formel  

 karakter, og den sætter meget snævre grænser for, hvilke udgifter og  

 indtægter, kommunalbestyrelsens administration kan afholde i anledning af  

 udefra kommende begivenheder uden forudgående bevilling fra  

 kommunalbestyrelsen.
Det er herefter i § 40, stk. 3, anført, at enhver  

 tillægsbevilling skal angive, hvorledes den bevilgede udgift skal dækkes.
Når  

 der meddeles en tillægsbevilling, må der altså også tages stilling til de  

 finansielle forhold i forbindelse hermed.
For så vidt angår kommunale fællesskaber, må det i overensstemmelse med  

 det nævnte princip i § 40, stk. 2, 1. pkt., i lov om kommunernes styrelse  

 antages, at bevillingsmyndigheden er hos fællesskabets kompetente organ.
Det  

 vil da også sædvanligvis være udtrykkeligt anført i det retsgrundlag -  

 overenskomst, vedtægt m.v. - der gælder for det kommunale fællesskab.
Således  

 er det også tilfældet med hensyn til STS, hvor virksomhedens øverste ledelse,  

 repræsentantskabet, som nævnt i medfør af § 6 i vedtægterne skal træffe  

 beslutning om budget, flerårige budgetoverslag og takster for det kommende  

 budgetår.
En tilsvarende regel som den, de er nævnt i § 40, stk. 2, i lov om  

 kommunernes styrelse, må dog også antages at gælde for det kommunale  

 fællesskab for så vidt angår administrationens adgang til at afholde udgifter  

 i forbindelse med udefra kommende begivenheder - lovgivning eller anden  

 bindende retsforskrifter - og i nødretslignende situationer.
Det kommunale  

 fællesskabs administration kan altså ikke uden forudgående bevilling afholde  

 nye udgifter eller indtægter i forbindelse med driften af selskabet,  

 medmindre det drejer sig om foranstaltninger, der er af en art som nævnt i §  

 40, stk. 2, 3. pkt., i lov om kommunernes styrelse, eller der er tale om en  

 nødretslignende situation.
Det ville ikke være acceptabelt at antage, at en  

 kommunalbestyrelse ved at indgå i et kommunalt fællesskab skulle kunne  

 unddrage sig forpligtelsen til at gennemføre nye foranstaltninger af en sådan  

 art, som den som ikke-medlem af et kommunalt fælleskab ville være forpligtet  

 til at gennemføre, og som dens administration i medfør af den nævnte regel i  

 § 40, stk. 2, 3. pkt., kunne gennemføre uden forudgående bevilling.
Det nævnte princip i § 40, stk. 2, vedrører udelukkende samspillet mellem  

 det kommunale fællesskabs kompetente organ og den forvaltning, der  

 sekretariatsbetjener det kompetente organ.
Det samspil, der skal foregå  

 mellem det kompentente fællesskabsorgan og de deltagende kommuners kompetente  

 organ, kommunalbestyrelsen, ses ikke reguleret af princippet i § 40, stk. 2.  

 Spørgsmålet er herefter, hvorledes der skal tilvejebringes finansiel dækning  

 af tillægsbevillinger, der er meddelt af det kommmunale fællesskabs  

 kompetente organ, jfr. princippet i § 40, stk. 3, i lov om kommunernes  

 styrelse.
 Det er indenrigsministeriets opfattelse, at en tillægsbevilling i  

 anledning af udgifter, der er af en sådan art, at de ikke med rimelighed  

 burde eller kunne forudses i forbindelse med vedtagelsen af årsbudgettet, og  

 som det ikke vil være rimeligt at udskyde, f.eks. fordi en ikke-gennemførelse  

 af aktiviteten vil betyde en væsentlig aktivitetsnedsættelse i forhold til  

 det niveau, der var forudsat ved budgetteringen, om fornødent umiddelbart kan  

 kræves dækket ved indbetalinger fra de deltagende kommunalbestyrelser i  

 overensstemmelse med den fordelingsnøgle m.v., der måtte være forudsat i  

 retsgrundlaget for det kommunale fællesskab.
Hvis tillægsbevillingen derimod vedrører udgifter, der kunne eller burde  

 have været taget i betragtning ved budgetlægningen, kan merudgifter i denne  

 anledning ikke forlanges dækket umiddelbart i det løbende budgetår ved  

 indbetaling fra en kommunalbestyrelse mod dens protest.
Som eksempel herpå  

 kan nævnes en udvidelse af det aktivitetsniveau, der var forudsat ved  

 budgetteringen, således at der i realiteten kan siges at foreligge et nyt  

 budget.
I så henseende udgør vedtægtens regler om bevillingsproceduren - jfr.  

 således i det foreliggende tilfælde reglen i § 6 i trafikselskabets vedtægt  

 om, at repræsentantskabet skal træffe beslutning om budget, flerårige  

 budgetoverslag og takster for det kommende budgetår, samt underrette de  

 deltagende kommunalbestyrelser om, hvilke udgifter der vil påhvile dem - en  

 beskyttelse for kommunalbestyrelser, der ikke er enige i  

 aktivitetsudvidelsen.
En fortolkning af bevillingsprocedurereglen kan således  

 afgrænse, hvilke merudgifter der kan kræves dækket ved ekstra bidrag fra de  

 deltagende kommunalbestyrelser.
 Bestyrelsen for STS, ministeriet for offentlige arbejder og tilsynsrådet  

 for Storstrøms amt er herfra underrettet om foranstående.
Henning Rasmussen Johan Erichsen Indenrigsministeriets afgørelser og udtalelser om kommunale forhold 1982  

 4.2.
