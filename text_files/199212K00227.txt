Nr LSF 227 Forslag til Lov om ændring af lov om sundhedsvæsenets centralstyrelse m.v.  

 (Effektivisering af patientklagesystemet) Fremsat af sundhedsministeren (Torben Lund) den 17. marts 1993 Vedtaget ved tredjebehandling den 8. juni 1993 Lov nr. 503 af 30/06/1993 § 1 I lov nr. 397 af 10. juni 1987 om sundhedsvæsenets centralstyrelse m.v.,  

 som ændret ved lov nr. 391 af 7. juni 1989 og lov nr. 369 af 6. juni 1991,  

 foretages følgende ændringer:
 1. § 19, stk. 1, affattes således:
»Nævnet kan anmode vedkommende embedslægeinstitution om at undersøge  

 klagesagen samt om, at der udarbejdes indstilling til nævnet om sagens  

 afgørelse.
Nævnet kan bestemme, at klagesagerne direkte kan indgives til  

 embedslægeinstitutionerne med henblik på undersøgelse, før nævnet træffer  

 afgørelse i en sag.
Nævnet kan forelægge sager for Sundhedsstyrelsen og  

 Retslægerådet, før nævnet træffer afgørelse i en sag.
Nævnet skal, inden der  

 træffes afgørelse i en klagesag vedrørende sundhedsvæsenet i Grønland,  

 indhente en udtalelse herom fra sundhedsmyndighederne i Grønland.« 2. § 19, stk. 2, affattes således:
» Stk. 2. Personer omfattet af dette kapitel skal efter  

 anmodning meddele Sundhedsvæsenets Patientklagenævn samt embedslægerne enhver  

 oplysning, herunder journaler, til brug for behandling af sagen.« 3. I § 19 indsættes som stk. 3:
» Stk. 3. Sundhedsvæsenets Patientklagenævn skal holde  

 Sundhedsstyrelsen underrettet om de afgørelser, nævnet træffer.  

 Sundhedsstyrelsen kan til brug for sin tilsynsvirksomhed få udleveret nævnets  

 sagsakter i de enkelte klagesager.« § 2 Stk. 1. Loven træder i kraft den 1. januar 1994.
 Stk. 2. Loven finder anvendelse på klager, der rejses over for  

 Patientklagenævnet den 1. januar 1994 eller herefter.
 Stk. 3. For klager, der er indleveret til Patientklagenævnet før  

 1. januar 1994, men hvor Sundhedsstyrelsen endnu ikke pr. 1. januar 1994 har  

 afgivet en udtalelse i sagen, kan Patientklagenævnet beslutte, at sagerne kan  

 overgå til fortsat behandling i nævnet, uden at Sundhedsstyrelsen har afgivet  

 udtalelse i sagen.
Oprindeligt fremsat forslag § 1.
 I lov nr. 397 af 10. juni 1987 om sundhedsvæsenets centralstyrelse m.v.,  

 som ændret ved lov nr. 391 af 7. juni 1989 og lov nr. 369 af 6. juni 1991,  

 foretages følgende ændringer:
 1. § 19, stk. 1., affattes således:
» Stk. 1. Nævnet kan anmode vedkommende embedslægeinstitution  

 om at undersøge klagesagen samt om, at der udarbejdes indstilling til nævnet  

 om sagens afgørelse.
Nævnet kan bestemme, at klagesagerne direkte kan  

 indgives til embedslægeinstitutionerne med henblik på undersøgelse, før  

 nævnet træffer afgørelse i en sag.
Nævnet kan forelægge sager for  

 Sundhedsstyrelsen og Retslægerådet, før nævnet træffer afgørelse i en sag.  

 Nævnet skal, inden der træffes afgørelse i en klagesag vedrørende  

 sundhedsvæsenet i Grønland, indhente en udtalelse herom fra  

 sundhedsmyndighederne i Grønland.«.
 2. § 19, stk. 2, affattes således:
 » Stk. 2. Personer, omfattet af dette kapitel, skal efter  

 anmodning meddele Sundhedsvæsenets Patientklagenævn samt embedslægerne enhver  

 oplysning, herunder journaler, til brug for behandling af sagen.«.
 3. I § 19 indsættes som stk. 3:
 » Stk. 3. Sundhedsvæsenets Patientklagenævn skal holde  

 Sundhedsstyrelsen underrettet om de afgørelser, nævnet træffer.  

 Sundhedsstyrelsen kan til brug for sin tilsynsvirksomhed få udleveret nævnets  

 sagsakter i de enkelte klagesager«.
 § 2.
 Loven træder i kraft den 1. januar 1994.
 Stk. 2. Loven finder anvendelse på klager, der rejses over for  

 Patientklagenævnet den 1. januar 1994 eller herefter.
 Stk. 3. For klager, der er indleveret til Patientklagenævnet før  

 1. januar 1994, men hvor Sundhedsstyrelsen endnu ikke pr. 1. januar 1994 har  

 afgivet en udtalelse i sagen, kan Patientklagenævnet beslutte, at sagerne kan  

 overgå til fortsat behandling i nævnet, uden at Sundhedsstyrelsen har afgivet  

 udtalelse i sagen.
Bemærkninger til lovforslaget Almindelige bemærkninger 1. Lovforslagets indhold og hovedformål Formålet med lovforslaget er gennem en forenkling og effektivisering af  

 patientklagesystemets tilrettelæggelse at nedbringe klagesagernes  

 behandlingstid væsentligt i forhold til de ca. 18 måneder, der gennemsnitligt  

 kan forekomme i dag.
Lovforslaget indebærer en omlægning af klagesagernes forberedelse, således  

 at Sundhedsstyrelsen trækkes ud af klagesagsbehandlingen og opgaven med  

 undersøgelse og forberedelse af sagerne overgår fuldt ud til  

 Patientklagenævnets sekretariat.
Endvidere gives der mulighed for, at  

 embedslægerne i højere grad kan inddrages i sagsbehandlingen.
 Den centrale administrative forberedelse af klagesagerne henlægges fuldt  

 ud til Patientklagenævnets sekretariat, der samtidig styrkes  

 personalemæssigt, bl.a. ved overførelse af personale fra Sundhedsstyrelsen,  

 som hidtil har varetaget sagernes forberedelse for nævnet samt ved ansættelse  

 af et særligt fagligt konsulentkorps.
 Endvidere ændres sagsgangen, således at embedslægeinstitutionerne ikke  

 alene som hidtil oplyser klagesagerne, men efter Patientklagenævnets nærmere  

 beslutning i ukomplicerede sager tillige udfærdiger indstilling om sagens  

 afgørelse over for Patientklagenævnet.
 Endelig kan Patientklagenævnet, typisk i mere specielle sager, forinden de  

 behandles i nævnet, forelægge klagesager for Sundhedsstyrelsen eller  

 Retslægerådet til udtalelse.
 Lovforslaget tager sigte på at nedbringe den samlede gennemsnitlige  

 sagsbehandlingstid til højst ca. 3 måneder for ukomplicerede sager og til  

 højst ca. 6 måneder for mere komplicerede sager.
Den nævnte ændring af patientklagesagernes administrative sagsforberedelse  

 berører alene bestemmelsen i centralstyrelseslovens § 19, idet den hidtil  

 gældende obligatoriske høring af Sundhedsstyrelsen i alle klagesager  

 afvikles, samtidig med at der foretages konsekvensændringer i bestemmelsen  

 vedrørende udveksling af oplysninger som følge af den ændrede  

 tilrettelæggelse af klagesystemet.
De øvrige bestemmelser i  

 centralstyrelseslovens kapitel 3 om Sundhedsvæsenets Patientklagenævn, bl.a.  

 vedrørende nævnets sanktioner, persongrupper, sammensætning og funktion,  

 ændres således ikke.
 Der er i bilag 1 til lovforslaget foretaget en opstilling af  

 lovforslagets bestemmelser og de tilsvarende hidtil gældende bestemmelser.
 Hvor der i lovforslaget er henvist til embedslægeinstitutionerne eller  

 lignende, gælder dette tilsvarende for Københavns Kommunes Stadslæge, der  

 varetager embedslægeinstitutionernes opgaver i Københavns Kommune.
2. Gældende regler Ved lov nr. 397 af 10. juni 1987 om sundhedsvæsenets centralstyrelse m.v.  

 ændredes den dagældende administrative behandling af patientklagesager, idet  

 der fra 1. januar 1988 blev oprettet et administrativt uafhængigt nævn -  

 kaldet Sundhedsvæsenets Patientklagenævn - som træffer endelig afgørelse i  

 klager over den faglige virksomhed, som udøves af personer inden for  

 sundhedsvæsenet.
 Formålet med ændringen af patientklagesystemet var at styrke patienternes  

 retssikkerhed og tillid til klagesystemet ved at henlægge afgørelserne fra  

 Sundhedsstyrelsen til et uafhængigt nævn bestående både af lægmænd og af  

 juridisk og faglig ekspertise.
 Vedrørende lovforslaget (L 58 - F 1986-87) og dets behandling i  

 Folketinget henvises til Folketingets Forhandlinger, spalte 1771 (1.  

 behandling), 11625 (2. behandling) og 11800 (3. behandling).
 Ved lov nr. 391 af 7. juni 1989 ændredes centralstyrelseslovens § 16, stk.  

 1, således at der blev givet mulighed for at øge antallet af næstformænd i  

 nævnet. Ændringerne ved lov nr. 369 af 6. juni 1991, hvorefter  

 sundhedsmyndighederne i Grønland skal høres over klagesager, kom ind i loven  

 ved overdragelse af sundhedsvæsenet til Grønland 1. januar 1992.
Til nævnet er knyttet et sekretariat, som efter modtagelsen af en klage  

 foranlediger, at denne nærmere undersøges og vurderes af Sundhedsstyrelsen.  

 Sekretariatet forbereder endvidere sagsforelæggelsen for nævnet, deltager i  

 nævnsmøder og varetager i øvrigt sædvanlige administrative opgaver for  

 nævnet, jf.
Sundhedsministeriets bekendtgørelse nr. 349 af 23. maj 1990 om  

 forretningsorden for Sundhedsvæsenets Patientklagenævn.
 3. Lovforslagets baggrund.
Det er i centralstyrelseslovens § 19, stk. 1, fastsat, at nævnet skal  

 indhente en udtalelse fra Sundhedsstyrelsen, forinden nævnet træffer  

 afgørelse i en sag.
For at undgå uhensigtsmæssige sagsgange er det i  

 centralstyrelsesloven forudsat, at Patientklagenævnets sekretariat alene  

 varetager de nævnte direkte sekretariatsforberedende og afsluttende opgaver  

 for nævnet.
Sundhedsstyrelsen varetager under inddragelse af  

 embedslægeinstitutionerne den nærmere oplysning og udredning af sagerne og  

 foretager den faglige bedømmelse af disse samt udarbejder den samlede  

 indstilling, incl. forslag til evt. sanktion i sagen, til Patientklagenævnet.
 Med lovforslaget henlægges den administrative forberedelse af  

 patientklagesagerne fuldt ud til Patientklagenævnet, hvorved der opnås en  

 rationaliseringsgevinst til nedbringelse af klagesagsbehandlingstiden.  

 Rationaliseringen består i, at dobbeltadministration kan afvikles, og at  

 sagsbehandlingen kan tilrettelægges, så den svarer til nævnets behov.
Således kan nævnet fremover umiddelbart stille og få besvaret uddybende  

 spørgsmål vedrørende undersøgelsen af den enkelte sag fra sekretariatets egne  

 læger m.v. eller egne faglige konsulenter.
Opgaven med at indhente udtalelser  

 fra det indklagede medicinalpersonale, indhente journalmateriale m.v. skal  

 fortsat påhvile embedslægeinstitutionerne.
For at sikre, at  

 sagsbehandlingstiden reduceres, bør sagsgangen yderligere ændres, således at  

 embedslægeinstitutionerne i de ukomplicerede sager udfærdiger en egentlig  

 indstilling til nævnet om den enkelte sags afgørelse indeholdt i et udkast  

 til nævnets svarskrivelse til klageren.
Det er med disse ændringer hensigten at nedbringe sagsbehandlingstiden i  

 de enkelte klagesager, idet der sigtes på, at ukomplicerede sager kan afgøres  

 på gennemsnitligt højst 3 måneder og mere komplicerede sager på højst 6  

 måneder.
Det er imidlertid ikke muligt i lovform at fastsætte sådanne  

 absolutte frister.
Af hensyn til begge sagens parter, d.v.s. såvel klager som den indklagede  

 medicinalperson, skal sædvanlige retssikkerhedsmæssige hensyn således til  

 enhver tid fortsat sikres i sagsbehandlingen.
Dette betyder bl.a., at de  

 indklagede sundhedspersoner skal have lejlighed til at udtale sig om klagen,  

 at der foretages partshøring over nye oplysninger, herunder også oplysninger,  

 der fremkommer sent i sagsbehandlingsforløbet, at der evt. må foretages  

 supplerende (læge-) faglig undersøgelse, og at nævnet eller nævnets enkelte  

 medlemmer skal have lejlighed til at kræve yderligere sagsundersøgelser.
De nævnte tidsfrister, der i øvrigt indebærer en meget betydelig  

 nedbringelse af den aktuelle sagsbehandlingtid, der er på gennemsnitligt ca.  

 18 måneder, vil derfor være gennemsnitlige sagsbehandlingstider, som  

 Patientklagenævnet skal søge at overholde.
Endvidere vil Sundhedsministeriet  

 gennem en analyse af den fremtidige interne arbejdstilrettelæggelse i  

 Patientklagenævnet og gennem nævnets kvartalsmæssige indberetninger til  

 ministeriet om sagsbehandlingtiden m.v. søge at sikre, at der sker den  

 tilsigtede nedbringelse af sagsbehandlingstiden.
Der kan dog opstå  

 situationer, hvor også den højeste sagsbehandlingstid på 6 måneder må  

 overskrides, bl.a. på grund af de nævnte retssikkerhedsmæssige hensyn, men  

 også fordi det i enkelte sager fortsat kan vise sig særlig vanskeligt at  

 afklare de faktiske forhold vedrørende klageforholdet.
Med henblik på at nedbringe den samlede sagsbehandlingstid vil  

 Sundhedsministeriet henstille til Patientklagenævnet, at der for de enkelte  

 faser i sagsbehandlingen indføres tidsfrister for afgivelse af udtalelse,  

 f.eks. for medicinalpersonale m.v.
Men de pågældende frister vil, jf.  

 ovenstående, have henstillingens og vejledningens karakter, idet sagerne  

 almindeligvis ikke uden de pågældende udtalelser kan videreføres eller  

 afgøres.
Sundhedsstyrelsens pligt til at føre tilsyn med sundhedspersonalet ændres  

 ikke, og styrelsen skal som hidtil i henhold til centralstyrelseslovens § 12,  

 stk. 2, til Patientklagenævnet indbringe sager, som styrelsen finder vil  

 kunne give grundlag for kritik eller anden sanktion over for personer inden  

 for sundhedsvæsenet.
For ikke at svække grundlaget for Sundhedsstyrelsens  

 tilsynsfunktion skal Patientklagenævnet orientere styrelsen om sine  

 afgørelser, jf. bemærkningerne til de enkelte bestemmelser, nr. 3.
 4. Sagsmængde og sagsbehandlingstider.
Hovedbegrundelsen for den ændrede tilrettelæggelse af klagesystemet er  

 ønsket om en væsentlig nedbringelse af den samlede sagsbehandlingstid.  

 Ministeriet har i en rapport af september 1991 nærmere redegjort for det  

 eksisterende klagesystem og påpeget de årsager til den gennemsnitligt lange  

 sagsbehandlingstid på ca. 12-18 måneder samt stillet forslag til  

 effektivisering af systemet.
Sådanne effektiviseringer blev iværksat gennem  

 1992 og endelig i september 1992 med tilførsel af ekstra personale til  

 Sundhedsstyrelsens klagesagsafdeling primært ved en reduktion af  

 embedslægeinstitutionernes personale, som samtidig blev lettet for visse dele  

 af klagesagsbehandlingen.
Der blev dog ikke ved effektiviseringen gennemført  

 en ændring af den overordnede tilrettelæggelse af klagesystemet, der således  

 blev opretholdt gennem et fortsat samspil mellem Patientklagenævnet,  

 Sundhedsstyrelsen og embedslægeinstitutionerne.
Da det ikke skønnes muligt gennem de pågældende effektiviseringer at opnå  

 den betydelige nedsættelse af klagesagsbehandlingstiden, er det nu fundet  

 nødvendigt at gå det skridt videre at ændre på den overordnede organisering  

 ved - som anført - helt at trække Sundhedsstyrelsen ud af  

 klagesagsbehandlingen.
Herved skønnes der at kunne opnås en effektivisering i  

 sig selv, idet bl.a. dobbeltarbejde mellem nævnet og Sundhedsstyrelsen  

 undgås.
Herudover findes det nødvendigt - som anført - at tilføre nævnet og  

 embedslægerne yderligere ressourcer, hvis den betydelige nedsættelse af  

 sagsbehandlingstiden skal realiseres og kunne fastholdes samt til  

 nedbringelse af den sagspukkel, der var i systemet (pr. december 1992 var der  

 i Sundhedsstyrelsen ca. 840 sager under behandling) og den sagspukkel, der  

 automatisk opstår ved, at målsætningen om nedbringelse af  

 sagsbehandlingstiden indføres.
 Hertil kommer, at der gennem 1992 er konstateret en absolut stigning i  

 sagsantallet fra ca. 1.000 sager til ca. 1.200 sager årligt eller en stigning  

 på ca. 20%, som også vil kræve ressourcer.
 Antallet af klagesager, der gennem årene er antaget til behandling i  

 Patientklagenævnet, og antal afgjorte sager fremgår af følgende oversigt:
(* 1) Særlig nedgang som følge af, at nævnet var ude af funktion nogle  

 måneder.
Som det fremgår heraf, har patientklagesystemet haft en jævn  

 stigning i antal indgåede klagesager, samtidig med at der er afsluttet et  

 ligeledes stigende antal sager, men uden at man trods yderligere  

 personaleindsats har været i stand til at holde trit med udviklingen.
Dette  

 er baggrunden for den fortsat lange sagsbehandlingstid og for den nu  

 foreslåede effektivisering af klagesagsbehandlingen.
 Talmæssigt kan klagesagsantal og -tider samt ressourcer i øvrigt beskrives  

 således:
Til ekspedition af 1.000 sager er afsat ca. 8 årsværk i Patientklagenævnet  

 og ca. 14 årsværk i Sundhedsstyrelsen eller i alt ca. 22 årsværk med en  

 gennemsnitlig sagsbehandlingstid på 12-18 måneder.
Samtidig blev der arbejdet  

 på nedbringelse af en pukkel på ca. 800 sager i systemet, uden at  

 nedbringelsen heraf endnu har kunnet konstateres fuldt ud.
Som anført lå der  

 ultimo december 1992 ca. 840 ikke-færdigbehandlede sager i Sundhedsstyrelsen,  

 hvoraf en del kan henføres til pukkelen.
Den samlede sagsbehandlingstid i  

 Sundhedsstyrelsen er for oktober kvartal 1992 opgjort til gennemsnitligt 9,3  

 måneder, hvilket repræsenterer en effektivisering fra ca. 11 måneder  

 tidligere.
 Efter nyordningen, hvor målsætningen er en nedbringelse af  

 sagsbehandlingstiden til 3-6 måneder eller en reduktion med 2/3, skønnes  

 tallene at se således ud:
Til sekretariatets ekspedition af årligt 1.200 sager på 3-6 måneder samt  

 en samlet pukkelnedbringelse over 1 år på ca. 800 sager skønnes en  

 merpersonaleindsats på netto ca. 25 % nødvendig i de første år, hvilket  

 svarer til 8 årsværk.
Disse årsværk fordeles med 2 årsværk til  

 embedslægevæsenet og 6 til Patientklagenævnets sekretariat, der derved kommer  

 op på 23,3 årsværk.
Når puklerne endeligt er afviklet, vil personaleindsatsen  

 blive nedjusteret.
Samtidig tilbageføres fra Sundhedsstyrelsen yderligere 4 årsværk fra  

 embedslægerne, og 9 årsværk overgår til Patientklagenævnet.
Sundhedsstyrelsen  

 behøver 1 årsværk til fortsatte udtalelser i specielle sager.
Da det er vigtigt, at indsatsen med henblik på nedbringelse af  

 sagsbehandlingstiden iværksættes snarest muligt, og da det nye  

 patientklagesystem efter lovforslaget først kan få virkning fra 1. januar  

 1994, vil Sundhedsstyrelsen i overgangsperioden foretage en effektivisering  

 af sin del af klagesagsbehandlingen ved at udskille klagesagsbehandlingen fra  

 styrelsens 4. afdeling til en særlig sektion med ca. 14 årsværk.
Dette vil  

 gennem en samtidig midlertidig yderligere styrkelse af denne sektion medvirke  

 til en umiddelbar nedsættelse af sagsbehandlingstiden, således at der også  

 kan påbegyndes en nedbringelse af de sagspukler, der ligger i  

 Sundhedsstyrelsen.
5. Økonomiske og administrative konsekvenser Lovforslaget medfører, at undersøgelse og forberedelse af klagesager  

 overføres fra Sundhedsstyrelsen til Patientklagenævnets sekretariat.
Der  

 bliver desuden mulighed for, at embedslægerne i højere grad kan inddrages i  

 sagsbehandlingen.
Efter omlægningen forudsættes Patientklagenævnets sekretariat selvstændigt  

 at kunne varetage den helt overvejende del af klagesagernes forberedelse i  

 samarbejde med embedslægeinstitutionerne.
Nævnets sekretariat vil derfor  

 blive styrket med juridisk og sundhedsfagligt personale, fortrinsvis læger,  

 samt teknisk-administrativt hjælpepersonale.
Nævnet vil desuden have behov for at råde over eksterne konsulenter, som  

 inddrages i sagsforberedelsen, hvis nævnets sekretariat ikke råder over den  

 nødvendige ekspertise.
Nævnet kan endvidere indhente rådgivning hos  

 Sundhedsstyrelsen i mere specielle sager.
Nævnets sekretariat vil i alt blive udvidet med 15,0 årsværk ved  

 opgaveomlægningen, således at sekretariatet efter lovforslaget i alt omfatter  

 23,3 årsværk.
Udvidelsen omfatter 1 årsværk som sekretariatschef i  

 bevillingslønramme 38, og 14 årsværk i bevillingslønramme øvrige, heraf ca.  

 10 AC-årsværk.
Merudgifterne til aflønning af personale, honorarer til  

 sagkyndige m.v. udgør 7,2 mio. kr. årligt.
Patientklagenævnets øvrige driftsudgifter til lokaler, kontorhold,  

 edb-udgifter m.v. skønnes at vokse med 2,3 mio. kr. årligt.
Endvidere skal  

 der afholdes etableringsudgifter til huslejeindskud, anskaffelse af inventar,  

 edb-udstyr, kontormaskiner o.l. på 3,1 mio. kr.
Der afsættes desuden 0,5 mio.  

 kr. til en oplysningskampagne om patientklagereglerne.
I forbindelse med omlægningen tilføres embedslægeinstitutionerne en lønsum  

 på 1,95 mio. kr. årligt svarende til 6 årsværk (Ø). Heraf overføres 1,3 mio.  

 kr. og 4 årsværk (Ø) fra Sundhedsstyrelsen.
Denne overførsel annullerer den  

 ressourcetilførsel, som Sundhedsstyrelsen har fået fra embedslægerne som  

 følge af omlægningerne i klagesagsbehandlingen i 1992. Embedslægevæsenet  

 tilføres desuden 0,3 mio. kr. årligt til øvrig drift.
Overførslen af opgaverne med undersøgelse og forberedelse af klagesager  

 fra Sundhedsstyrelsen til Patientklagenævnets sekretariat medfører, at  

 Sundhedsstyrelsens personalebehov til klagesagsbehandlingen stort set  

 bortfalder.
Der vil dog fortsat være et meget begrænset personalebehov til  

 rådgivning af Patientklagenævnet, idet nævnet kan indhente rådgivning i mere  

 specialiserede og enkeltstående tilfælde, samt til tilsynsklagesager i  

 øvrigt.
 Faldet i Sundhedsstyrelsens personaleforbrug udgør i alt 13,0 årsværk,  

 heraf 1 årsværk i bevillingslønramme 37. Nedgangen i personalebehovet skønnes  

 at medføre en samlet lønbesparelse på 3,9 mio. kr. årligt.
 Det personale, som bliver overflødigt i Sundhedsstyrelsen i forbindelse  

 med omlægningen, vil så vidt muligt blive søgt genplaceret i  

 Patientklagenævnets sekretariat.
Omlægningen skønnes ikke at reducere Sundhedsstyrelsens udgifter til  

 sagkyndige rådgivere m.v., som honoreres med et fast vederlag.  

 Sundhedsstyrelsen vil fortsat have behov for særlige rådgivere, navnlig  

 specialister på det lægefaglige og tandlægefaglige område, til de resterende  

 klagesager, til øvrige tilsynssager samt til styrelsens mange andre opgaver,  

 bl.a. almindelige sundhedsfaglige opgaver, uddannelsesspørgsmål og  

 medicinområdet.
Honoreringen af de sagkyndige tilpasses de nye forhold ved  

 førstkommende fornyelse af honorarordningen.
 Sundhedsstyrelsens øvrige driftsudgifter reduceres med 0,7 mio. kr. årligt  

 i forbindelse med bortfaldet af styrelsens opgaver inden for  

 patientklagesagsbehandlingen.
Samlet set vil nettomerudgifterne i 1994 således for de nævnte  

 institutionsområder under Sundhedsministeriet udgøre i alt 10,7 mill. kr.,  

 hvoraf 3,6 mill. kr. udgør etablerings- og andre engangsudgifter, og de  

 resterende udgifter 5,2 mill. kr. til løn og 1,9 mill. kr. til øvrig drift.
I  

 de følgende år vil nettomerudgifterne udgøre de nævnte 7,1 mill. kr., idet  

 der dog efter nærmere vurdering, jf. ovenfor, vil ske en nedjustering af  

 personaleindsatsen, når sagspuklerne er endeligt afviklede.
 Ændringer i udgifter og personaleforbrug vil blive indarbejdet i  

 finanslovforslaget for 1994.
 Lovforslaget vil ikke have økonomiske eller administrative konsekvenser af  

 betydning for kommuner og amtskommuner.
Bemærkninger til lovforslagets enkelte bestemmelser Til § 1 Bestemmelsen i § 19, stk. 1, fastslår indledningsvis, at Sundhedsvæsenets  

 Patientklagenævn nu direkte kan etablere et samarbejde med  

 embedslægeinstitutionerne om klagesagsarbejdet og udsende retningslinjer  

 herfor.
Denne del af bestemmelsen svarer til de lovregulerede adgange, andre  

 myndigheder, f.eks. retsvæsenet, har for benyttelse af embedslægevæsenet.  

 Bestemmelsen åbner mulighed for, at Patientklagenævnet nærmere kan præcisere,  

 hvordan det praktiske samarbejde om patientklagesagerne skal finde sted,  

 herunder at nævnet nærmere kan fastlægge f.eks. i generelle retningslinjer,  

 at embedslægeinstitutionerne i visse mere ukomplicerede sager ikke blot skal  

 undersøge og oplyse sagerne, men også skal udarbejde en indstilling om sagens  

 afgørelse til nævnet, typisk indeholdt i et udkast til nævnets svarskrivelse.  

 Hvis nævnet ønsker videregående brug af embedslægerne end forudsat i  

 lovforslaget, forudsættes Sundhedsministeriet inddraget i forhandlingerne  

 herom.
I 2. pkt. fastsættes, at nævnet kan bestemme, at klagesager direkte kan  

 indgives til embedslægeinstitutionerne.
Herved åbnes mulighed for, at  

 embedslægerne direkte og uden forudgående forelæggelse for Patientklagenævnet  

 kan gå i gang med sagsundersøgelse og forberedelse, samt at  

 forældelsesfrister afbrydes ved indleveringen til embedslægen.
 Endelig er det i 3. pkt. lagt til grund, at den administrative  

 forberedelse af patientklagesagerne henlægges til Patientklagenævnets  

 sekretariat, idet den obligatoriske høring af Sundhedsstyrelsen afskaffes,  

 dog således at der gives mulighed for, at Patientklagenævnet stadig kan høre  

 Sundhedsstyrelsen i helt specielle sager.
 Endvidere gives der mulighed for, at Patientklagenævnet kan høre  

 Retslægerådet.
Til nr. 2 Bestemmelsen i § 19, stk. 2, sikrer, at det indklagede sundhedspersonale  

 har pligt til at forsyne såvel Patientklagenævnet som embedslægerne i deres  

 nye funktion for nævnet med de oplysninger og dokumenter, herunder journaler,  

 som findes at være af betydning for sagen.
Det forudsættes dog, at den  

 pågældende af hensyn til tredjemand eller af hensyn til sig selv vil kunne  

 nægte at give oplysninger i overensstemmelse med retsplejelovens regler om  

 vidnefritagelse.
Til nr. 3 For at sikre, at Sundhedsstyrelsen fortsat kan varetage sine  

 tilsynsopgaver med sundhedsforholdene, herunder sundhedspersonalets faglige  

 virksomhed efter centralstyrelseslovens § 4, er det i stk. 3, 1. pkt.,  

 fastsat, at Patientklagenævnet løbende holder Sundhedsstyrelsen underrettet  

 om sin afgørelsespraksis.
Samtidig gives der hjemmel til, at  

 Sundhedsstyrelsen om fornødent kan rekvirere nævnets akter i de enkelte  

 klagesager, jf. bl.a. kravet om lovhjemmel hertil i forvaltningslovens § 28  

 om videregivelse af oplysninger mellem forvaltningsmyndigheder.
Herudover  

 forudsættes det, at styrelsen udarbejder nærmere retningslinjer, der pålægger  

 embedslægeinstitutionerne at foretage en direkte orientering af styrelsen  

 f.eks. i sager, der vedrører gentagelsestilfælde, særlig alvorlige eller  

 principielle forhold m.v.
Til § 2 Efter vedtagelsen af lovforslaget vil omlæggelsen af patientklagesystemet  

 kræve en del forberedelse, herunder flytning og ansættelse af nyt personale,  

 anskaffelse og indretning af nye lokaler til Patientklagenævnet, ændring af  

 Patientklagenævnets forretningsorden m.v.
Det skønnes derfor nødvendigt, at  

 nyordningen først iværksættes pr. 1. januar 1994.
 Det er fundet mest praktisk at gennemføre overgangen til den nye ordning  

 således, at den gælder for alle klagesager, der rejses over for  

 Patientklagenævnet 1. januar 1994 eller derefter, jf. stk. 2.
Da hovedindsatsen i klagesagsbehandlingen hidtil har ligget i  

 Sundhedsstyrelsen, opstår der spørgsmål om, hvad der skal ske med de  

 klagesager i Sundhedsstyrelsen, der ved lovens ikrafttræden endnu ikke er  

 færdigekspederet.
Ifølge den ny bestemmelse i § 19, stk. 3, kan  

 Patientklagenævnet beslutte, at disse sager skal overgå til fortsat  

 behandling i nævnet, uden at Sundhedsstyrelsen har afgivet udtalelse i sagen.  

 D.v.s. at Patientklagenævnet kan vælge enten at lade Sundhedsstyrelsen  

 færdigbehandle disse sager som hidtil eller selv at overtage sagerne, uanset  

 hvilket stadium i sagsbehandlingen sagerne har nået.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1. I lov nr. 397 af 10. juni 1987 om sundhedsvæsenets  

 centralstyrelse m.v., som ændret ved lov nr. 391 af 7. juni 1989 og lov nr.  

 369 af 6. juni 1991, foretages følgende ændringer:
 1. § 19, stk. 1., affattes således:
» Stk. 1. Nævnet kan anmode vedkommende embedslægeinstitution  

 om at undersøge klagesagen samt om, at der udarbejdes indstilling til nævnet  

 om sagens afgørelse.
Nævnet kan bestemme, at klagesagerne direkte kan  

 indgives til embedslægeinstitutionerne med henblik på undersøgelse, før  

 nævnet træffer afgørelse i en sag.
Nævnet kan forelægge sager for  

 Sundhedsstyrelsen og Retslægerådet, før nævnet træffer afgørelse i en sag.  

 Nævnet skal, inden der træffes afgørelse i en klagesag vedrørende  

 sundhedsvæsenet i Grønland, indhente en udtalelse herom fra  

 sundhedsmyndighederne i Grønland.«.
§ 19. Nævnet skal indhente en udtalelse fra Sundhedsstyrelsen, før  

 Nævnet træffer afgørelse i en sag.
Nævnet skal, inden der træffes afgørelse i  

 en klagesag vedrørende sundhedsvæsenet i Grønland, tillige indhente en  

 udtalelse herom fra sundhedsmyndighederne i Grønland.
Til brug for sin  

 vurdering kan Sundhedsstyrelsen forelægge sagen for Retslægerådet.
 2. § 19, stk. 2, affattes således:
 » Stk. 2. Personer, omfattet af dette kapitel, skal efter  

 anmodning meddele Sundhedsvæsenets Patientklagenævn samt embedslægerne enhver  

 oplysning, herunder journaler, til brug for behandling af sagen.«.
 Stk. 2. Personer, omfattet af dette kapitel, skal efter anmodning  

 meddele Sundhedsstyrelsen enhver oplysning til brug for behandling af sagen.
 3. I § 19 indsættes som stk. 3:
 » Stk. 3. Sundhedsvæsenets Patientklagenævn skal holde  

 Sundhedsstyrelsen underrettet om de afgørelser, nævnet træffer.  

 Sundhedsstyrelsen kan til brug for sin tilsynsvirksomhed få udleveret nævnets  

 sagsakter i de enkelte klagesager«.
 § 2. Loven træder i kraft den 1. januar 1994.
 Stk. 2. Loven finder anvendelse på klager, der rejses over for  

 Patientklagenævnet den 1. januar 1994 eller herefter.
 Stk. 3. For klager, der er indleveret til Patientklagenævnet før  

 1. januar 1994, men hvor Sundhedsstyrelsen endnu ikke pr. 1. januar 1994 har  

 afgivet en udtalelse i sagen, kan Patientklagenævnet beslutte, at sagerne kan  

 overgå til fortsat behandling i nævnet, uden at Sundhedsstyrelsen har afgivet  

 udtalelse i sagen.
