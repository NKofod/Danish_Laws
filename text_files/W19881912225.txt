 Ankestyrelsen fandt en landmand A, som modtog mellemste  

 førtidspension, berettiget til støtte til bil på erhvervsmæssigt grundlag.
 A's højre ben var amputeret på låret.
 Ankestyrelsen fandt, at bil på grund af A's lidelse var nødvendig for  

 ham i hans erhverv, og lagde ved afgørelsen vægt på størrelsen af det af  

 skattemyndighederne opgjorte overskud i virksomheden.
 REDEGØRELSE FOR SAGEN:
A, der var født i 1937, drev sammen med sin ægtefælle et 25 ha. stort  

 landbrug med køer og opdræt.
Nærmeste by lå 7-8 km. væk.
 A modtog mellemste førtidspension efter højresidig lårbensamputation i  

 1979.
 Bilen skulle bruges i landbrugsdriften - bl.a. skulle vandingsanlæg  

 skiftes hver anden time om sommeren, og der var kreaturer 45 km.
hjemmefra, som skulle tilses.
Bilen skulle desuden bruges til markkørsel  

 og til at trække en trailer med.
 AFGØRELSEN, DER KLAGES OVER:
 Revaliderings- og pensionsnævnet meddelte afslag på støtte til køb af bil  

 og begrundede sin afgørelse med, at A's funktionsevnenedsættelse ikke var så  

 alvorlig, at det i sig selv kunne danne baggrund for bilstøtte.
Nævnet tillagde ikke A's erhvervsmæssige kørselsbehov væsentlig  

 selvstændig betydning.
Der var herved lagt vægt på, at A modtog mellemste  

 førtidspension, og at hans kørselsbehov i det væsentligste var begrundet i  

 virksomhedens karakter og ikke i A's handicap.
 KLAGEN TIL ANKESTYRELSEN:
Afgørelsen blev anket af A, der bl.a. anførte, at han havde et stort  

 kørselsbehov i forbindelse med sit erhverv.
Han skulle bruge bilen til  

 inspektion af landbruget, da han ikke kunne cykle eller gå ret langt.
 LOVGRUNDLAG:
 Bistandslovens § 58.
 § 1 og § 2 i Socialministeriets bekendtgørelse nr. 886 af 11. december  

 1986 om støtte til køb af bil efter bistandslovens § 58.
 SUPPLERENDE OPLYSNINGER EFTER ANKEN:
 Ankestyrelsen indhentede efter sagens indankning de skattemæssige  

 årsopgørelser for årene 1984 - 1986.
 Det fremgik heraf, at virksomhedens overskud i 1984 var opgjort til  

 234.244 kr., hvoraf 110.500 kr. var overført til medhjælpende ægtefælle.  

 Renteudgifterne udgjorde 295.638 kr.
I 1985 var overskuddet opgjort til 174.663 kr., hvoraf 88.387 kr. var  

 overført til medhjælpende ægtefælle.
Renteudgifterne udgjorde 224.172 kr.
I 1986 var overskuddet opgjort til 229.717 kr., hvoraf 114.900 kr. var  

 overført til medhjælpende ægtefælle.
Renteudgifterne udgjorde 249.949 kr.
 ANKESTYRELSENS AFGØRELSE:
 Ankestyrelsen finder på baggrund af oplysningerne om A's helbredsmæssige  

 og øvrige forhold, at han opfylder betingelserne for støtte til køb af bil på  

 de vilkår, der er nævnt i bekendtgørelsens § 4.
 Ankestyrelsen har ved afgørelsen lagt vægt på størrelsen af det af  

 skattemyndighederne opgjorte overskud i A's landbrugsvirksomhed, da  

 Ankestyrelsen finder, at bilen på grund af hans lidelse er nødvendig for ham  

 i hans landbrug.
 Ankestyrelsen ændrer således revaliderings- og pensionsnævnets afgørelse.
