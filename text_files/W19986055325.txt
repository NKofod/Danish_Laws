Repræsentationsudgifter, fradrag for Reference:
SL § 6 a LL § 9 LV 1997 A.F.1.14 A klagede for indkomstårene 1993-1995 inkl. over, at told- og  

 skatteregionen ikke havde godkendt fradrag for repræsentationsudgifter  

 m.v. med 6.000 kr. for hvert af årene.
 Det fremgik af sagen, at klageren blev valgt til borgmester i X Kommune i  

 1978. Klageren havde i de påklagede indkomstår foretaget et  

 skønsmæssigt fradrag for repræsentationsudgifter m.v. i  

 forbindelse med erhvervelse af indtægt som borgmester.
Klageren havde vedrørende fradraget oplyst, at han i en lang  

 årrække havde fået godkendt et skønsmæssigt  

 fradrag for repræsentationsudgifter m.v. afholdt i forbindelse med  

 erhvervelsen af indtægten fra hvervet som borgmester.
Fradraget blev  

 oprindeligt aftalt og godkendt af ligningskommissionen.
Fradraget blev aftalt  

 til 4.500 kr. pr. år.
Beløbet blev efter aftale med de stedlige  

 skattemyndigheder forhøjet til 6.000 kr. pr. år i 1985.
Told- og skatteregionen havde under henvisning til skattestyrelseslovens §  

 14, stk. 4, ændret indkomstansættelserne med den begrundelse, at  

 der ikke var hjemmel til at foretage fradrag.
Regionen havde henvist til, at  

 hvervet som borgmester ikke kunne anses som et lønmodtagerjob, og at  

 klageren derfor ikke var omfattet af reglerne i ligningslovens § 9 om  

 lønmodtageres ret til fradrag for udgifter i forbindelse med  

 udførelsen af det indtægtsgivende arbejde.
 Regionen havde anført, at klageren ikke i kraft af sin stilling som  

 borgmester havde adgang til fradrag for repræsentationsudgifter.  

 Sådanne udgifter blev dækket af kommunen og kunne derfor ikke  

 anses for anvendt til at erhverve, sikre og vedligeholde indkomsten, jf.  

 statsskattelovens § 6, litra a.
 Regionen havde endvidere fundet, at klageren ikke kunne støtte ret  

 på forventningsprincippet med henvisning til, at et ukorrekt svar fra  

 en kommunal ligningsmyndighed ikke havde nogen bindende virkning, når  

 en overordnet statslig skattemyndighed som led i sin  

 revisionsbeføjelse ændrede ansættelsen, ligesom  

 tilkendegivelser fra en skattemyndighed, der hvilede på et delvist  

 forkert grundlag, ikke kunne skabe en retsbeskyttet forventning hos en  

 skatteyder.
Det var endvidere en betingelse for at støtte ret på  

 forventningsprincippet, at skattemyndighedernes tilkendegivelse havde  

 været egnet til at øve indflydelse på de faktiske  

 dispositioner.
Regionen fandt, at dette ikke var tilfældet i denne sag,  

 da en borgmester ikke havde haft mulighed for at fradrage omkostninger til  

 repræsentation i forbindelse med sit hverv.
Klageren nedlagde over for Landsskatteretten påstand om, at de af de  

 stedlige myndigheder godkendte fradrag blev lagt til grund ved  

 indkomstansættelserne ud fra et forventningsprincip.
Han havde til  

 støtte herfor henvist til, at han havde indgået aftale med  

 skattemyndighederne om fradraget, og at dette var blevet godkendt af  

 ligningsmyndighederne.
Klageren havde endvidere anført, at han havde afholdt en  

 række udgifter som borgmester, der ikke var blevet refunderet af  

 kommunen.
Disse udgifter måtte anses for fradragsberettigede, jf.  

 statsskattelovens § 6. Han havde ikke gemt dokumentation for de afholdte  

 udgifter.
Han havde endelig anført, at han hele tiden havde  

 været tryg ved aftalen, han havde indgået med kommunen.
 Told- og Skattestyrelsen havde under sagens behandling i Landsskatteretten  

 indstillet de påklagede forhøjelser opretholdt med  

 følgende begrundelse:
"...at styrelsen ikke finder, at der er hjemmel til at indrømme en  

 borgmester fradrag for afholdte udgifter i forbindelse med hvervet, hverken  

 efter ligningslovens § 9 - da en borgmester ikke kan anses for  

 lønmodtager - eller i øvrigt efter statsskattelovens § 6 a om  

 fradrag for driftsomkostninger, da det ikke er nødvendigt for en  

 borgmesters opretholdelse af indtjeningen, at der på egen regning  

 afholdes udgifter til repræsentation.
I den forbindelse bemærkes,  

 at Folketinget ved lov nr. 534 af 13. december 1985 begrænsede adgangen  

 til fradrag for repræsentationsudgifter til 25 %. Den  

 påståede fornyede aftale med forvaltningen i 1985 om et  

 årligt fradrag på kr. 6.000 indebar således en  

 forudsætning om, at klageren afholdt udgifter til repræsentation  

 på kr. 24.000 om året.
 Det er en betingelse for at opnå fradrag for  

 repræsentationsudgifter, at udgiften fremtræder som en  

 nødvendig driftsudgift for den pågældende jf.  

 Skatteministeriets cirkulære nr. 72 af 17. april 1996 punkt 14.3.3. Det  

 kan for lønmodtagere f. eks. være tilfældet, såfremt  

 den pågældende er lønnet med provision af den  

 omsætning, som repræsentationen er afholdt med henblik  

 på.
En borgmester har isoleret set ikke den fornødne selvstændige  

 indkomstmæssige interesse i at afholde repræsentationsudgifter  

 for kommunen, da dette som ovenfor anført ikke er nødvendigt  

 for at opretholde indtjeningen.
Sådanne udgifter må kommunen selv  

 afholde f. eks. efter reglerne om udlæg efter regning, jf.  

 intentionerne bag skattereformen 1987 om at tilskynde arbejdsgiveren til at  

 afholde de udgifter, der er forbundet med arbejdet.
En borgmester kan dog have en økonomisk interesse i at blive  

 genvalgt.
Udgifter, som politikere afholder med henblik på valg eller  

 genvalg, er indkomstopgørelsen uvedkommende jf.
TfS 1995-320.
 For så vidt angår spørgsmålet, om klageren efter  

 praksis om forventningsprincippet kan støtte ret på den  

 påståede aftale med skatteforvaltningen bemærkes, at denne  

 aftale ikke ses at være nærmere underbygget eller dokumenteret,  

 jf. herved dommene TfS 1997, 364 og 365 ØL, hvor der ikke kunne  

 støttes ret på skattemyndighedernes udsagn, allerede fordi de  

 skattepligtige ikke kunne løfte bevisbyrden for, at et udsagn var  

 afgivet.
Såfremt det kan lægges til grund, at en aftale har være  

 indgået, er det styrelsens opfattelse, at der til trods herfor ikke kan  

 støttes ret på aftalen, selv om klageren har disponeret i tillid  

 hertil.
Til støtte herfor kan henvises til, at der efter retspraksis  

 alene har kunnet støttes ret på "forkerte" udsagn fra de  

 kommunale ligningsmyndigheder, hvis udsagnet drejer sig om et faktisk  

 fordelingsskøn eller lignende, jf.
Retssikkerhedsudvalgets  

 redegørelse 1996, s. 106-107, og de der citerede  

 afgørelser.
I den foreliggende sag er der tale om et hjemmelmæssigt  

 spørgsmål, således at retspraksis ikke giver belæg  

 for, at klageren kan støtte ret på aftalen.
Hertil kommer, at  

 aftalen endvidere må antages at føre til et resultat, der kan  

 karakteriseres som direkte eller åbenbart ulovmedholdeligt, hvilket  

 yderligere understøtter, at der ikke kan støttes ret på  

 aftalen, jf. ovennævnte redegørelse fra Retssikkerhedsudvalget  

 s. 87 og s. 110-111.
..." Landsskatteretten fandt i lighed med Told- og Skattestyrelsen, at der  

 hverken i ligningslovens § 9 eller statsskattelovens § 6, litra a, var  

 hjemmel til, at en borgmester kunne fradrage udgifter til  

 repræsentation i forbindelse med hvervet som borgmester.
Uanset at fradragene var godkendt i en årrække, fandt retten i  

 lighed med styrelsen, at klageren ikke kunne støtte ret på  

 forventningsprincippet.
Selv om det måtte lægges til grund, at  

 der havde foreligget en aftale med den kommunale skattemyndighed om  

 fradraget, kunne dette som følge af revisionsbeføjelsen ikke  

 være bindende for de overordnede skattemyndigheder i et tilfælde  

 som det foreliggende, hvor der ikke var tale om en skønsmæssig  

 fordeling af et i princippet hjemlet fradrag, men derimod om, hvorvidt der  

 overhovedet var hjemmel til at fradrage udgifter af den omhandlede  

 karakter.
 Landsskatteretten fandt herefter, at de påklagede forhøjelser  

 skulle stadfæstes.
