Fremsat den 28. marts 2008 af skatteministeren (Kristian Jensen) Forslag til Lov om ændring af aktieavancebeskatningsloven, dødsboskatteloven og kildeskatteloven (Mere ensartet beskatning af generationsskifte i levende live og ved død) § 1 I lov om den skattemæssige behandling af gevinst og tab ved afståelse af aktier m.v. (aktieavancebeskatningsloven), jf. lovbekendtgørelse nr. 1274 af 31. oktober 2007, foretages følgende ændringer:
 1. § 34, stk. 1, nr. 2, ophæves.
 2. I § 34, stk. 1, nr. 3, som bliver nr. 2, ændres »15 pct. af stemmeværdien« til: »1 pct. af aktie- eller anpartskapitalen«.
 3. I § 34, stk. 5, ændres i 1. pkt . »nr. 2-4« til: »nr. 2 og 3«, og i 2. pkt . ændres »nr. 4« til: »nr. 3«.
 4. I § 34, stk. 6, 1. pkt., ændres »nr. 4« til: »nr. 3«.
 5. § 35 ophæves og i stedet indsættes:
»§ 35. § 34, bortset fra stk. 1, nr. 1, finder tilsvarende anvendelse ved overdragelse af aktier til en medarbejder, når medarbejderen inden for de seneste 5 år har været beskæftiget i et antal timer svarende til fuldtidsbeskæftigelse i sammenlagt mindst 3 år i det selskab m.v., der har udstedt aktierne.
Overdragelse af aktier efter § 34, bortset fra stk. 1, nr. 1, kan også ske, når medarbejderen inden for de seneste 5 år har været beskæftiget i et antal timer svarende til fuldtidsbeskæftigelse i sammenlagt mindst 3 år i et eller flere selskaber, der er koncernforbundne, jf. kursgevinstlovens § 4, stk. 2, med det selskab, der har udstedt aktierne.
Ved opgørelsen af timeantallet efter 2. pkt. kan antallet af timer, hvor medarbejderen har været beskæftiget i to eller flere koncernforbundne selskaber, lægges sammen.
Det er en betingelse, at selskaberne er koncernforbundne i såvel den periode, hvor medarbejderen efter 1. pkt. skal have været beskæftiget i et antal timer svarende til fuldtidsbeskæftigelse i sammenlagt mindst 3 år i selskabet, som på det tidspunkt, hvor aktierne overdrages.
 Stk. 2. Hvis de overdragne aktier som nævnt i stk. 1 er modtaget af overdrageren som vederlag ved en fusion, spaltning, tilførsel af aktiver eller aktieombytning inden for de seneste 5 år, kan antallet af timer, hvor medarbejderen har været beskæftiget i det indskydende eller erhvervede selskab, medregnes ved opgørelsen af timeantallet efter stk. 1.
 Stk. 3. Hvis det selskab m.v., som har udstedt de overdragne aktier som nævnt i stk. 1, er etableret ved omdannelse af en personligt ejet virksomhed inden for de seneste 5 år, kan antallet af timer, hvor medarbejderen har været beskæftiget i denne virksomhed, medregnes ved opgørelsen af antal timer svarende til fuldtidsbeskæftigelse efter stk. 1.
 Stk. 4. Stk. 1-3 finder tilsvarende anvendelse ved en nær medarbejders erhvervelse af aktier fra et dødsbo.
Overdragelse til tidligere ejere med succession § 35 A. § 34, bortset fra stk. 1, nr. 1, finder tilsvarende anvendelse ved overdragelse af aktier til en tidligere ejer, når overdragelsen til den tidligere ejer sker inden for de første 2 år efter, at overdrageren har erhvervet aktierne.
Det er en betingelse, at overdrageren erhvervede aktierne fra den tidligere ejer, og at overdrageren indtrådte i den tidligere ejers skattemæssige stilling ved erhvervelsen. 1. og 2. pkt. finder tilsvarende anvendelse ved en tidligere ejers erhvervelse af aktier fra et dødsbo.« 6. I § 38, stk. 3, 4. pkt., ændres »efter §§ 34 og 35« til: »efter §§ 34, 35 og 35 A«.
§ 2 I lov om beskatning ved dødsfald (dødsboskatteloven), jf. lovbekendtgørelse nr. 908 af 28. august 2006, som ændret bl.a. ved § 2 i lov nr. 1580 af 20. december 2006 og senest ved § 5 i lov nr. 540 af 6. juni 2007, foretages følgende ændringer:
 1. I § 27, stk. 1, 1. pkt., ændres »dog stk. 2« til: »dog stk. 2 og 3«.
 2. I § 27 indsættes efter stk. 2 som stk. 3:
»Stk. 3 . Gevinst ved dødsboets salg eller anden form for afståelse med succession til en nær medarbejder eller en tidligere ejer efter reglerne i aktieavancebeskatningslovens §§ 35 eller 35 A eller kildeskattelovens § 33 C, stk. 12 eller 13, medregnes ikke ved opgørelsen af bobeskatningsindkomsten.« 3. § 29, stk. 2, 2. og 3. pkt ., ophæves.
4. I § 29, stk. 2, 4. pkt., der bliver 2. pkt., ændres »anses ikke i denne forbindelse for erhvervsvirksomhed.« til: »anses ikke for erhvervsvirksomhed ved anvendelse af stk. 1, 2. pkt.« 5. I § 29, stk. 5, ændres »Stk. 1, 3 og 4« til: »Stk. 1-4«.
 6. I § 37, stk. 1, 1. pkt., indsættes efter »brors eller søsters barn eller barnebarn«: », nær medarbejder, jf. aktieavancebeskatningslovens § 35 og kildeskattelovens § 33 C, stk. 12, eller en tidligere ejer, jf. aktieavancebeskatningslovens § 35 A og kildeskattelovens § 33 C, stk. 13«.
§ 3 I kildeskatteloven, jf. lovbekendtgørelse nr. 1086 af 14. november 2005, som ændret senest ved § 5 i lov nr. 1534 af 19. december 2007, foretages følgende ændringer:
 1. I § 2, stk. 1, nr. 4, 9. pkt., ændres »§ 34 og § 35« til: »§§ 34, 35 og 35 A«.
 2. I § 26 A indsættes som stk. 8 :
»Stk. 8 . En ægtefælle kan overdrage sine indskud på etableringskonto til den anden ægtefælle, som herefter indtræder i overdragerens skattemæssige stilling med hensyn til disse indskud.« 3. I § 33 C, stk. 1, 1. pkt ., ændres »13« til: »14«.
 4. § 33 C, stk. 1, 3. og 4. pkt ., ophæves.
5. I § 33 C, stk. 1, 6. pkt., der bliver 4. pkt., udgår »omfattet af 3. pkt.,« 6. I § 33 C, stk. 1, 7. pkt ., der bliver 5. pkt., ændres »13« til: »14«.
 7. I § 33 C, stk. 1, 8. pkt., der bliver 6. pkt., ændres »aktieavancebeskatningslovens § 34 og § 35« til: »aktieavancebeskatningslovens §§ 34, 35 og 35 A«.
 8. § 33 C, stk. 12, ophæves og i stedet indsættes:
»Stk. 12 . Stk. 1-11 og 14 finder tilsvarende anvendelse ved overdragelse til en medarbejder, når medarbejderen inden for de seneste 5 år har været beskæftiget i et antal timer svarende til fuldtidsbeskæftigelse i sammenlagt mindst 3 år i virksomheden.
Stk. 1-11 og 14 finder tilsvarende anvendelse ved overdragelse af en andel af en virksomhed til en tidligere medarbejder, hvis overdragelsen sker senest 5 år efter, at den tidligere medarbejder første gang erhvervede en andel af virksomheden, og hvis den tidligere medarbejder inden for de seneste 5 år forud for den første erhvervelse af en andel af virksomheden var beskæftiget i et antal timer svarende til fuldtidsbeskæftigelse i sammenlagt mindst 3 år i virksomheden. 1. og 2. pkt. finder tilsvarende anvendelse ved en nær medarbejders eller en tidligere medarbejders erhvervelse af en virksomhed eller en andel heraf fra et dødsbo.
Stk. 13. Stk. 1-11 og 14 finder tilsvarende anvendelse ved overdragelse af en virksomhed eller en andel heraf til en tidligere ejer, når overdragelsen til den tidligere ejer sker inden for de første 2 år efter, at overdrageren har erhvervet virksomheden eller andelen heraf.
Det er en betingelse, at overdrageren erhvervede virksomheden eller andelen heraf fra den tidligere ejer, og at overdrageren indtrådte i den tidligere ejers skattemæssige stilling ved erhvervelsen. 1. og 2. pkt. finder tilsvarende anvendelse ved en tidligere ejers erhvervelse af en virksomhed eller en andel heraf fra et dødsbo.« 9. I § 33 D, stk. 1, 1. pkt ., ændres »stk. 1 og 12« til: »stk. 1, 12 og 13« og »§ 34 og § 35« til: »§§ 34, 35 og 35 A«.
§ 4 Stk. 1. Loven træder i kraft den 1. januar 2009.
 Stk. 2. §§ 1 og 3 har virkning for overdragelser, der finder sted den 1. januar 2009 eller senere.
 Stk. 3. § 2 har virkning for boer vedrørende personer, der afgår ved døden den 1. januar 2009 eller senere, og for skifte af uskiftede boer i den efterlevende ægtefælles levende live, når anmodningen om skifte indgives den 1. januar 2009 eller senere.
Bemærkninger til lovforslaget 1. Formål Som et led i aftalen om finansloven for 2008 har regeringspartierne (Venstre og Det Konservative Folkeparti), Dansk Folkeparti og Ny Alliance indgået aftale om »Mere ensartet beskatning af generationsskifte i levende live og ved død«:
»Partierne er enige om at ændre reglerne således, at betingelserne for succession i levende live og ved død bliver mere ensartede.
I dag er beskatningen af overdragelser af aktieselskaber mere gunstige ved død end i levende live.
Det kan medføre, at en erhvervsmæssig hensigtsmæssig overdragelse udskydes af skattemæssige hensyn.
 Initiativet har til formål at mindske likviditetsbelastningen for virksomheder, når virksomheden overdrages.
Tiltaget medfører udskydelse af skattebetalinger og dermed et varigt provenutab svarende til ca. 40 mio. kr.« For det første er det aftalt at fjerne et krav om, at der skal være tale om hovedaktionæraktier, hvis erhververen skal kunne indtræde i overdragerens skattemæssige stilling ved overdragelse af aktier i levende live.
 For det andet er det aftalt, at et krav om overdragelse af mindst 15 pct. af stemmeværdien til den enkelte person sænkes til mindst 1 pct. af aktiekapitalen, hvis erhververen skal kunne indtræde i overdragerens skattemæssige stilling i levende live.
 Efter forslaget bliver reglerne på disse to punkter ligesom de regler, der gælder i dag ved udlodninger med succession efter en aktionærs død.
 De gældende regler og lovforslagets indhold om fjernelse af hovedaktionærkravet og sænkning af kravet om 15 pct. til 1 pct. i levende live er beskrevet nærmere i bemærkningernes punkt 2.1 nedenfor.
 I tilknytning til finanslovsaftalen ønsker regeringen, at der ændres i nogle generationsskifteregler, som er uhensigtsmæssige, fordi de kan give besynderlige resultater til ugunst for den skattepligtige.
 Der er tale om følgende elementer i lovforslaget:
  Mere plads til uddannelse og udvikling af nær medarbejder før overdragelse af såvel aktier som en personligt drevet virksomhed eller en del heraf med succession (dvs. indtrædelse i overdragerens skattemæssige stilling), jf. bemærkningernes punkt 2.2 nedenfor.
  Overdragelse af såvel aktier som en personligt drevet virksomhed eller en del heraf til en tidligere ejer med succession, jf. bemærkningernes punkt 2.3.
  Bedre mulighed for succession i erhvervsmæssig del af ejendom, jf. bemærkningernes punkt 2.4.
  Bedre vilkår for efterlevende ægtefælle, jf. bemærkningernes punkt 2.5.
  Ægtefælles overtagelse af etableringskontoindskud, jf. bemærkningernes punkt 2.6.
 Det foreslås, at lovforslaget har virkning fra og med 1. januar 2009.
2. Gældende regler og lovforslagets indhold 2.1. Fjernelse af hovedaktionærkrav og sænkning af krav om 15 pct. af stemmeværdi til 1 pct. af aktiekapital ved overdragelse af aktier i levende live med succession 2.1.1. Gældende regler Det er efter de gældende regler en betingelse for overdragelse af aktier i levende live med succession til et nært familiemedlem eller en nær medarbejder, at der er tale om hovedaktionæraktier, og at overdragelsen til den enkelte person udgør mindst 15 pct. af stemmeværdien.
 Ved udlodning med succession ved død stilles der ikke krav om, at der skal være tale om hovedaktionæraktier, og udlodningen til den enkelte arving eller legatar skal kun udgøre 1 pct. eller mere af aktie- eller anpartskapitalen.
Succession betyder som nævnt, at erhververen indtræder i overdragerens skattemæssige stilling.
Dette har den konsekvens, at der ikke skal betales aktieavanceskat i forbindelse med overdragelsen af aktierne, og at der derfor f.eks. ikke skal tages midler ud af virksomheden til betaling af aktieavanceskat.
Beskatning sker tidligst, når erhververen til sin tid afstår aktierne.
Den skattemæssige succession omfatter alene aktieavancebeskatningen og ikke gave- og boafgift.
På overdragelsestidspunktet skal der således betales gave- eller boafgift.
2.1.2. Lovforslaget Som det ses i beskrivelsen af de gældende regler ovenfor, er betingelserne for udlodning af aktier med succession ved død gunstigere end betingelserne for overdragelse af aktier med succession i levende live.
Det er for den enkelte virksomhed ikke hensigtsmæssigt med skatteregler, der tilskynder til at udskyde generationsskifter i erhvervslivet helt til virksomhedsejernes død.
Skattereglerne bør ikke på denne måde stå i vejen for virksomhedsejere, der ønsker at styre generationsskifterne i deres virksomheder, mens de lever.
 For det første foreslås det derfor at ophæve reglen om, at det kun er hovedaktionærer, der kan overdrage aktier med succession i levende live.
 For det andet foreslås, at der skal kunne ske overdragelse af aktier med succession i levende live, hvis overdragelsen til den enkelte person udgør mindst 1 pct. af aktie- eller anpartskapitalen.
En gennemførelse af forslagene vil medføre, at reglerne om succession i levende live og ved død bliver ens på disse to punkter.
Det vurderes derfor, at der lettere vil kunne ske overdragelser i levende live i forhold til i dag, og at der vil ske fremrykninger af generationsskifter, som af skattemæssige grunde hidtil har været udskudt til virksomhedsejernes død.
Det vil sige, at det vurderes, at en gennemførelse af forslagene kan forhindre, at generationsskifter i erhvervslivet fremover af skattemæssige grunde udskydes til det tidspunkt, hvor virksomhedsejerne dør.
 Dermed er der taget et stort skridt, som kan forbedre virksomhedsejernes muligheder for at overdrage deres virksomheder til familiemedlemmer og nære medarbejdere, mens ejerne lever.
De foreslåede regler giver virksomhedsejerne mulighed for at planlægge og deltage i generationsskifterne i deres virksomheder.
Det vurderes således, at de lempeligere regler ved overdragelse af aktier i levende live vil medføre mere glidende og smidige generationsskifter i erhvervslivet.
De ældre får bedre muligheder for at få de yngre ind i ejerskabet af virksomhederne på et tidligere tidspunkt end i dag og dermed vil de kunne støtte de yngre i en indkøringsfase som ledere af virksomhederne.
Dette vil give de yngre den fordel, at de vil være bedre forberedt, når de overtager den fulde ledelse af virksomhederne.
2.2. Mere plads til uddannelse og udvikling af nær medarbejder 2.2.1. Gældende regler Nær familie kan succedere ved overdragelse af en virksomhed eller en del heraf og ved overdragelse af aktier i et selskab.
Det drejer sig om ægtefælle, børn, børnebørn, søskende, søskendes børn og søskendes børnebørn.
Adoptiv- og stedbarnsforhold sidestilles med naturligt slægtskabsforhold.
Hvis der kun var mulighed for succession for den nære familiekreds, ville det i visse tilfælde kunne gøre det vanskeligt at føre en ellers veldrevet virksomhed videre.
Derfor er der i 2002 skabt mulighed for, at nære medarbejdere kan succedere på lige fod med nære familiemedlemmer.
Efter reglerne herom er en nær medarbejder defineret som en medarbejder, som inden for de seneste 4 indkomstår har været fuldtidsbeskæftiget i sammenlagt mindst 3 år i virksomheden.
Medarbejderen skal også være fuldtidsbeskæftiget på overdragelsestidspunktet.
Reglerne om succession for en nær medarbejder gælder ved overdragelser i levende live af såvel aktier som en personligt drevet virksomhed eller en del heraf.
Efter virksomhedsejerens død kan en nær medarbejder imidlertid kun succedere som eventuel arving eller legatar.
2.2.2. Lovforslaget Der har været kritik af, at reglerne om overdragelse med succession til en nær medarbejder ikke er tilstrækkeligt rummelige til, at medarbejderen kan få tid nok til at uddanne sig før overtagelsen af en virksomhed.
Derfor foreslås det, at kravet om 3 års fuldtidsbeskæftigelse inden for de seneste 4 år lempes, så der i stedet skal være tale om 3 års beskæftigelse inden for de seneste 5 år.
Desuden foreslås det, at der ved opgørelsen af fuldtidsbeskæftigelse tælles timer svarende til 3 års fuldtidsbeskæftigelse i stedet for som efter de gældende regler, hvor der skal tælles hele dage.
Endelig foreslås det, at kravet om, at en nær medarbejder skal være fuldtidsbeskæftiget på overdragelsestidspunktet, ophæves.
Efter forslaget behøver medarbejderne slet ikke at være beskæftiget i virksomheden på overdragelsestidspunktet.
Dette skal netop ses i forbindelse med ønsket om større rummelighed i reglerne.
På overdragelsestidspunktet kan medarbejderen sagtens være under uddannelse eller for den sags skyld beskæftiget i en anden virksomhed netop som led i at kvalificere sig til at overtage en virksomhed.
Som nævnt ovenfor kan en nær medarbejder i dag succedere uden videre, så længe virksomhedsejeren lever, men skal være arving eller legatar for at kunne succedere i virksomheden, når ejeren er død.
Hvis en nær medarbejder har arbejdet målbevidst hen imod at overtage en virksomhed eller en del heraf, kan det være vanskeligt at forstå, hvorfor dette ikke skulle kunne lade sig gøre efter successionsreglerne, hvis arbejdsgiveren pludselig dør.
Derfor foreslås det, at en nær medarbejder uden at være arving eller legatar skal kunne succedere fuldt ud i såvel aktier som en personligt drevet virksomhed eller en del heraf ved aktionærens eller virksomhedsejerens død.
2.3. Overdragelse til tidligere ejere med succession 2.3.1. Gældende regler Successionskredsen, dvs. personer, der kan succedere i overdragerens skattemæssige stilling i levende live, omfatter ægtefælle, børn, børnebørn, søskende, søskendes børn og søskendes børnebørn.
Adoptiv- og stedbarnsforhold sidestilles med naturligt slægtskabsforhold.
Ved død er det kun arvinger eller legatarer, der kan succedere.
Det vil sige, at den nævnte kreds af familiemedlemmer, som uden videre kan succedere i levende live, skal være arvinger eller legatarer for at kunne succedere ved en virksomhedsejers eller en aktionærs død.
Det samme gælder f.eks. forældre, som tidligere har overdraget aktier eller en virksomhed eller en del heraf til deres børn.
Forældre vil aldrig kunne succedere i levende live, medmindre de måtte opfylde kriterierne for at være nære medarbejdere, jf. punkt 2.2 ovenfor.
2.3.2. Lovforslaget Efter at virksomheder er overdraget til yngre generationer, kan der umiddelbart efter overdragelserne indtræffe uforudsete hændelser som sygdom, død eller andre uheldige omstændigheder, som bevirker, at det er bedst, at virksomhederne kommer tilbage til de tidligere ejere, som typisk vil være forældre.
Derfor foreslås en regel, som tager højde for sådanne situationer.
Af forenklingshensyn foreslås en generel regel, hvori der ikke stilles krav om begrundelse.
Reglen foreslås udformet således, at der generelt gives adgang til tilbagesalg med succession til en tidligere ejer inden for de første to år efter en overdragelse.
Det stilles dog som betingelse, at den tidligere ejer overdrog virksomheden med succession.
2.4. Bedre mulighed for generationsskifte af erhvervsmæssig del af ejendom 2.4.1. Gældende regler Der er bl.a. den begrænsning i levende live såvel som ved død, at der kun kan succederes i ejendomsavancen vedrørende fast ejendom, hvis mere end 50 pct. af ejendommen anvendes i overdragerens eller overdragerens samlevende ægtefælles erhvervsvirksomhed.
Denne regel afskærer succession i den erhvervsmæssige del af blandet benyttede ejendomme, hvor halvdelen eller mindre anvendes erhvervsmæssigt.
2.4.2. Lovforslaget På grund af 50 pct. reglen som beskrevet ovenfor kan der i mange tilfælde ikke succederes i den erhvervsmæssige del af en blandet benyttet ejendom.
Det foreslås, at der altid skal kunne succederes i den erhvervsmæssige del ved overdragelse af en blandet benyttet ejendom.
Efter forslaget skal der således  i levende live såvel som ved død  kunne succederes i den del af ejendommen, der efter de almindelige skatteregler anses som anvendt erhvervsmæssigt.
2.5. Bedre vilkår for efterlevende ægtefælle 2.5.1. Gældende regler En ægtefælle kan succedere i al skattepligtig fast ejendom, som overdrages fra den anden ægtefælle, mens denne lever.
En efterlevende ægtefælle kan imidlertid ikke succedere i afdøde ægtefælles skattepligtige faste ejendom, hvis f.eks. den erhvervsmæssigt anvendte del af ejendommen udgør 50 pct. eller mindre.
En efterlevende ægtefælle kan heller ikke succedere i afdøde ægtefælles skattepligtige faste ejendom, hvis f.eks. der er tale om en udlejningsejendom.
2.5.2. Lovforslaget De gældende regler indebærer, at en person mister sin ret til succession i ægtefællens skattepligtige faste ejendom i samme øjeblik, ægtefællen dør.
Dette er urimeligt.
For at sidestille en efterlevende ægtefælle med den person, hvis ægtefælle lever, foreslås begrænsningerne for en efterlevende ægtefælles succession i sin afdøde ægtefælles faste ejendom ophævet.
Forslaget indebærer, at en efterlevende ægtefælle kan succedere i al fast ejendom, der er omfattet af ejendomsavancebeskatningsloven.
2.6. Ægtefælles overtagelse af etableringskontoindskud 2.6.1. Gældende regler Der er klar hjemmel til, at en efterlevende ægtefælle kan overtage sin afdøde ægtefælles etableringskontoindskud.
Det er imidlertid tvivlsomt, om der er hjemmel til, at en person, hvis ægtefælle lever, kan overtage ægtefællens etableringskontoindskud.
2.6.2. Lovforslaget En person, som har skudt midler ind på en etableringskonto, kan komme ud for uforudsete hændelser som uhelbredelig sygdom, trafikuheld eller andre omstændigheder, som gør, at personen ikke kan få gavn af de indskudte midler som selvstændigt erhvervsdrivende.
I sådanne tilfælde er det nærliggende at lade ægtefællen overtage de indskudte midler.
Det foreslås derfor, at der skabes klar hjemmel til, at en person kan overtage sin ægtefælles etableringskontoindskud, mens ægtefællen lever.
Efter forslaget kan en ægtefælle overdrage sine indskud på etableringskonto til den anden ægtefælle, som herefter indtræder i overdragerens skattemæssige stilling med hensyn til disse indskud.
Efter forslaget ligestilles en person, hvis ægtefælle lever, med den person, som har mistet sin ægtefælle ved død.
Af forenklingshensyn foreslås en generel regel, hvori der ikke stilles krav om, at overtagelsen af den anden ægtefælles etableringskontoindskud skal begrundes.
3. Økonomiske konsekvenser for det offentlige Overordnet vil forslagene skabe bedre betingelser for succession i erhvervslivet.
Det betyder typisk en udskydelse af beskatningstidspunktet og vil dermed indebære umiddelbare provenutab.
Når erhvervsaktiverne senere sælges og beskattes, vil provenutabet blive modsvaret af et merprovenu, således at forslagene på langt sigt alene vurderes at indebære et rentetab.
Forslaget om at ophæve hovedaktionærkravet og sænke kravet om overdragelse på mindst 15 pct. af stemmeværdien til mindst 1 pct. af aktiekapitalen vil i en række tilfælde udskyde beskatningstidspunktet og dermed medføre et umiddelbart provenutab.
Der foreligger ikke statistiske oplysninger, der kan danne grundlag for en præcis opgørelse af successionsomfanget af at ophæve hovedaktionærkravet og nedsætte kravet om 15 pct. til 1 pct.
Det er skønsmæssigt anslået, at forslaget vil indebære et øget successionsomfang og derved bevirke et umiddelbart provenutab på ca. 80 mio. kr. årligt.
I dette skøn er der taget højde for, at øgede gaveafgifter på grund af fremrykning af generationsskifter i erhvervslivet vil modvirke en del af det umiddelbare provenutab på aktieavanceskatten.
På langt sigt vil provenutabet som nævnt blive genindvundet, når de pågældende aktier afstås.
Forslaget vil derfor på langt sigt alene indebære et rentetab som følge af udskudte skatter.
Den varige virkning heraf skønnes til et provenutab på ca. 40 mio. kr. årligt.
I finansåret 2009 skønnes provenutabet til ca. 200 mio. kr., da de fremrykkede gaveafgifter vedrørende 2009 først skal indbetales i finansåret 2010, hvorefter de samlede provenutab i en årrække anslås til ca. 80 mio. kr.
For indkomståret 2009 anslås provenutabet til 80 mio. kr.
Provenutabet vedrører alene staten, da både aktieindkomstskat og gaveafgift er statslige.
Forslaget om at fjerne 50 pct. reglen for personligt ejet fast ejendom vil udskyde beskatningstidspunktet i en række tilfælde og dermed medføre et umiddelbart provenutab.
Når ejendommene senere sælges, vil det umiddelbare provenutab derfor på et senere tidspunkt blive modsvaret af et tilsvarende merprovenu, således at forslaget på langt sigt alene indebærer et rentetab som følge af udskudte skatter.
Der foreligger heller ikke statistiske oplysninger, der kan danne grundlag for en præcis opgørelse af virkningerne af dette forslag.
Det er skønsmæssigt anslået, at forslaget i 2009 vil indebære et umiddelbart provenutab på ca. 15 mio. kr., som herefter årligt falder efterfølgende i takt med, at den udskudte avancebeskatning kommer til beskatning.
Forslaget skønnes at indebære et varigt provenutab på ca. 5 mio. kr. årligt.
Provenutabet på indkomstår vedrører både staten og kommunerne, da skatteudskydelsen vedrører ejendomsavancebeskatningen.
Af det skønnede tab på ca. 15 mio. kr. i indkomståret 2009 vurderes ca. 7 mio. kr. at vedrøre kommunerne.
I finansåret 2009 skønnes provenutabet til 15 mio. kr.
Provenutabet ved de øvrige lempelser i successionsreglerne vurderes at være begrænsede isoleret set, men samlet set skønnes forslagene at medføre et umiddelbart provenutab på ca. 15 mio. kr. årligt og et varigt tab på ca. 5 mio. kr. årligt.
For indkomståret 2009 vil størstedelen af provenutabet på ca. 15 mio. kr. vedrøre staten.
I finansåret 2009 skønnes provenutabet også til 15 mio. kr.
 Nedenfor gives en oversigt over de samlede provenuvirkninger af forslagene.
 Lovforslaget har ingen provenumæssige konsekvenser for regionerne.
4. Administrative konsekvenser for det offentlige Det vurderes, at lovforslaget vil medføre engangsomkostninger for staten på 200.000 kr. til systemtilretning.
5. Økonomiske og administrative konsekvenser for erhvervslivet Efter lovforslaget lempes skattereglerne for generationsskifter i levende live, så reglerne bliver ligesom for generationsskifter, der finder sted efter virksomhedsejernes død.
Dermed fjernes et skattemæssigt incitament til at udskyde generationsskifter i erhvervslivet til virksomhedsejernes død.
Det vurderes, at det dermed i højere grad end i dag vil være erhvervsmæssige hensyn, der bestemmer tidspunktet for generationsskifter end skattemæssige hensyn, så generationsskifterne finder sted på de tidspunkter, hvor det er forretningsmæssigt mest fordelagtigt for virksomhederne.
 Det vurderes også, at forslagene til lempelser i reglerne for generationsskifter i levende live i sig selv vil være til økonomisk fordel for virksomheder, som overdrages til nær familie eller nære medarbejdere, idet udvidelsen af successionsmulighederne medfører, at der i mindre grad end i dag skal trækkes midler ud af virksomhederne til betaling af skat i forbindelse med generationsskiftet.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser, og det bør derfor ikke forelægges Økonomi- og Erhvervsministeriets virksomhedspanel.
6. Miljømæssige konsekvenser Lovforslaget har ikke miljømæssige konsekvenser.
7. Administrative konsekvenser for borgerne Lovforslaget har ikke administrative konsekvenser for borgerne.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget sendes i høring hos erhvervsorganisationer m.v. på fremsættelsesdagen.
