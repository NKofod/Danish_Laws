Nr BSF 88 Forslag til folketingsbeslutning om afgift på kvælstofoverskud og  

 CO2-afgift på salg af kunstgødning Fremsat af Bent Hindrup Andersen (EL) Keld Albrechtsen (EL) Frank Aaen  

 (EL) den 8. februar 1996 Folketinget opfordrer regeringen til at indføre en kvælstofoverskudsafgift med udgangspunkt i den i bilaget angivne model og til at indføre en særlig CO2-afgift på salg af kunstgødning.
Bemærkninger til forslaget Enhedslisten fremsætter hermed et beslutningsforslag, som indgik i en  

 række beslutningsforslag i sidste folketingsår, hvor det ikke blev  

 færdigbehandlet.
Beslutningsforslaget er med nogle justeringer og tilføjelser  

 en genfremsættelse af B 79, 1994-95. Der henvises herom til Folketingstidende  

 1994-95 FF 3552 og 5899 og tillæg A 2305. Beslutningsforslaget skal ses i  

 sammenhæng med beslutningsforslaget om oprettelse af en økologisk  

 landsbrugsfond som ligeledes genfremsættes, jf. beslutningsforslag nr.
B 87.
Forslagene skal ses som vigtige brikker i gennemførelse af en økologisk  

 drift: fra niche- til hovedproduktion.
Baggrunden er, at vandmiljøplanen har  

 spillet fallit.
Trods investeringer på 10-12 mia. kr. og bureaukratiske  

 kontrolordninger er jordbrugets bidrag til kvælstofudledningen i vandmiljøet  

 stort set uformindsket.
I Miljøstyrelsens redegørelse »Vandmiljø-95« (offentliggjort den  

 22. december 1995) konkluderes: »Der er ikke registreret en mindsket  

 udvaskning af kvælstof fra dyrkede arealer, ligesom der generelt ikke er  

 registreret faldende kvælstoftransport i vandløbene eller noget generelt fald  

 i kvælstofkoncentrationerne i søerne og i de marine vande.« I Landbrugs- og Fiskeriministeriets »Redegørelse for udnyttelse af  

 husdyrgødning og udviklingen i landbrugets kvælstofhusholdning«  

 (offentliggjort den 15. december 1995) sammenfattes bl.a., at der er sket et  

 mindre fald i kvælstoftabet fra landbruget, men at en betydelig overvurdering  

 af det forventede udbytte medfører et for stort kvælstofforbrug.
Endvidere  

 peges på modelberegninger, som viser, at forbedret udnyttelse af  

 husdyrgødningen vil give en betydelig nedgang i udvaskningen fra rodzonen.  

 Endelig foreslås, at det nuværende regelsæt udbygges med yderligere kontrol  

 og indskrænkninger i den enkelte landbrugsdrift.
Enhedslisten foreslår indført en økonomisk motivationsfaktor, som gør det  

 attraktivt for den enkelte landmand at planlægge kvælstofmæssigt optimalt ud  

 fra de konkrete forhold på den enkelte bedrift.
Dette er en meget mere  

 konstruktiv og psykologisk rigtig vej at gå frem for øget kontrol -  

 selvfølgelig under forudsætning af, at den økonomiske motivationsfaktor  

 bliver tilstrækkelig stor til, at den ønskede miljømæssige effekt opnås.
En  

 række kontrolforanstaltninger påregnes at kunne bortfalde.
 På denne baggrund foreslår Enhedslisten indført en toleddet  

 kvælstofafgift, hvor hovedelementet er en kvælstofoverskudsafgift samt en  

 særlig CO2-afgift på salg af kunstgødning samtidig med, at en række  

 eksisterende kontrolforanstaltninger fjernes.
Kvælstofoverskudsafgift En model for afgiften er nærmere beskrevet i bilaget, men kan kort  

 beskrives som en afgift, hvis størrelse er afhængig af den mængde kvælstof,  

 som er i overskud ved en given produktionsform, dvs. den mængde kvælstof, som  

 et givent landbrug tilfører naturen.
Afgiften tilpasses, så den bedste fjerdedel af en given  

 landbrugsproduktion slipper for afgift.
I praksis medfører dette, at den  

 bedste fjerdedel af kvægbrug, af gartnerier, af svineproducenter m.v. slipper  

 for afgiften.
Herved indføres en motivationsfaktor, som løbende vil styrke  

 interessen for en miljørigtig omstilling.
Ressourceforbruget måles i forhold  

 til produktionen i det pågældende landbrug.
Ved en omlægning til økologisk drift er det muligt næsten umiddelbart at  

 halvere kvælstoftabet i kvægbesætningen.
Det fremgår af rapport nr. 710 fra  

 Foulum Forsøgscenter (maj 1992), som på basis af en analyse af 14 økologiske  

 og 16 konventionelle landbrug når frem til følgende resultat:  

 »N-overskud blev på de konventionelle gårde beregnet til at variere fra  

 156-387 kg N/ha/år (i gns. 240 kg) og på de økologiske gårde fra 88-158 kg  

 N/ha/år (gns. 124 kg).« og senere: »Korrigeret til samme  

 belægningsgrad (1,28 DE/ha) var N-overskuddet 21779 kg/ha/år . . . på de  

 konventionelle helårsforsøgsbrug.
På de økologiske helårsforsøgsbrug var  

 N-overskud 132713 kg/ha/år . . .«.
Som det fremgår, er der også inden for økologer stor forskel på  

 kvælstoftabet fra brug til brug.
En afgift på kvælstoftabet vil derfor også  

 fremme en økologisk kappestrid blandt økologer for at reducere tabet mest  

 muligt.
Hvis afgiften samtidig bruges målrettet til støtte til økologisk  

 drift og omlægning hertil, vil det have dobbelt effekt.
 Afgiften på kvælstofoverskud vil med tiden kunne nedsættes, når  

 omstillingen fra økologisk niche- til hovedproduktion er gennemført.
CO 2 -afgift på salg af kunstgødning Den anden del af den toleddede kvælstofafgift er en særlig CO2-afgift, som  

 pålægges kunstgødning ved salg heraf.
En afgift på handelsgødning vil gøre det mere attraktivt at omlægge til  

 økologisk drift, idet afgiften vil øge driftsudgifterne pr. hektar i  

 konventionel drift.
Hvis afgiften samtidig bruges målrettet til støtte til  

 økologisk drift og omlægning hertil, vil det have dobbelt effekt.
 Kunstgødning er overflødig i økologisk landbrug og energikrævende at  

 producere.
Ifølge Enhedslistens egne beregninger svarer energiforbruget til at  

 producere den i Danmark anvendte kunstgødning til 12 pct. af det samlede  

 danske elforbrug.
Der foreslås derfor en særlig CO2-afgift på salg af  

 kunstgødning til forbrug i Danmark for at udfase anvendelsen heraf.
I størrelsesordenen 60 pct. af forbruget er ifølge plantedirektivet  

 importeret, hvorfor afgiften foreslås pålagt i salgsleddet.
Afgiftens  

 størrelse skal svare til den energiafgift, som ville være pålagt  

 produktionen, såfremt denne var underlagt samme energiafgift som danske  

 husholdninger.
Afgiften opkræves i engros- eller detailleddet.
Omlægning Midlerne fra afgifterne placeres helt eller delvis i en »Grøn  

 Landbrugsfond«, som skal finansiere omlægningen til økologisk drift.  

 Omlægningen til økologiske produkter og bæredygtige produktionsmetoder skal  

 sikre sunde fødevarer, sundt arbejdsmiljø, bedre husdyrvelfærd og en øget  

 biodiversitet.
 En sådan omstilling er ikke alene nødvendig af miljøhensyn, men er også  

 nødvendig for at sikre en økonomisk bæredygtig drift, såfremt samfundet ikke  

 skal anvende stadig stigende ressourcer til miljøoprydning.
 Der er endvidere i den sidste tid opstået en betydelig større bevidsthed  

 blandt såvel danske forbrugere som forbrugere på de internationale  

 eksportmarkeder til fordel for den økologiske produktionsmetode.
 Dansk landbrug er derfor også af leverancehensyn nødt til at opprioritere  

 økologisk landbrug.
Økologiske produkter er i dag dyrere end traditionelt fremstillede  

 produkter.
Alligevel er der en kraftig vækst i efterspørgslen såvel nationalt  

 som internationalt.
Forbrugerne vil gerne betale mere for varer, som er  

 produceret ud fra økologiske principper.
 Imidlertid vil et skift fra nicheproduktion til hovedproduktion af  

 økologiske varer medføre de samme stordriftsfordele, som det traditionelle  

 landbrug i dag nyder godt af.
 Men også en betydelig større udbredelse af økologisk landbrug vil i sig  

 selv optimere produktionsmetoderne inden for den økologiske driftsform.  

 Tilsammen betyder dette, at udsalgsprisen kan sænkes med tiden.
 Eksporten af landbrugsvarer vil ligeledes kunne sikres, idet resultatet af  

 omstillingen bliver økologiske højprisvarer som en nicheproduktion på  

 verdensmarkedet.
 Hertil kommer, at ved en omstilling til økologisk landbrug vil borgerne  

 spare udgifter på skattebilletten til oprydning efter det traditionelle  

 landbrugs miljøskader.
Bilag Model til lov om afgift på landbrugets kvælstofoverskud En lov om kvælstofoverskudsafgift kan tage udgangspunkt i følgende model,  

 som kan danne udgangspunkt for en konkret lovudformning:
 § 1. For alle landbrugsbedrifter skal udarbejdes et  

 kvælstofregnskab.
 § 2. Kvælstofregnskabet udarbejdes af planteavlskonsulenten på  

 grundlag af data om bedriftstype og på basis af bedriftens driftsregnskab,  

 hvoraf tilførsel og fraførsel af kvælstof beregnes.
 Stk. 2. Planteavlskonsulenten udregner kvælstofoverskuddet og en  

 hertil knyttet afgift og underskriver kvælstofregnskabet.
 § 3. Afgiften indbetales til en kvælstoffond, som administrerer og  

 finansierer ordningen, og hvor provenuet udloddes til landmænd, der vil  

 foretage bedriftsændringer, hvis sigte er et faldende kvælstofoverskud.
 Stk. 2. Der kan ydes støtte til ombygninger og til udstyr, som  

 betyder en reduktion i kvælstofoverskuddet på mindst 10 pct.
 Stk. 3. Støtten skal primært gå til omstilling til økologisk  

 landbrug.
 Stk. 4. Mellem 5 og 10 pct. af provenuet skal anvendes til  

 forskning, der fremmer omstillingen til økologisk landbrug.
 Bemærkning: I praksis administereres afgiften via den foreslåede  

 »Grønne Landbrugsfond«.
 § 4. Kvælstoffonden administreres af Landbrugsraadet.
 Stk. 2. Kvælstoffondens dispositioner varetages af Kvælstofrådet,  

 der sammensættes med følgende 10 personers bestyrelse:
 - En repræsentant udpeget af Landsforeningen af Økologiske Jordbrugere.
 - En repræsentant udpeget af Det Økologiske Råd.
 - En repræsentant udpeget af Danmarks Naturfredningsforening.
 - En repræsentant udpeget af Specialarbejderforbundet i Danmark.
 - En repræsentant udpeget af Landbrugets Rådgivningscenter.
 - En repræsentant udpeget af Forsøgscentret Foulum.
 - En repræsentant udpeget af Dansk Familielandbrug/Husmandsforeningerne.
 - En repræsentant udpeget af De Danske Landboforeninger.
 - En repræsentant udpeget af Miljøstyrelsen.
 - En repræsentant udpeget af Landbrugsraadet.
 § 5. Regnskabet indsendes årligt til Landbrugsministeriet, der  

 fører statistik, laver stikprøvekontrol på regnskaberne og fører kontrol med  

 afgiftens indbetaling og anvendelse.
§ 6. I beregningsgrundlaget for kvælstofoverskuddet indgår  

 totalkvælstofindholdet fra - tilførsel via foder - tilførsel via gødning (såvel natur- som kunstgødning) - tilførsel via såsæd - tilførsel via luften - fjernelse via mælk, kød og korn - fjernelse via andre produkter, herunder husdyrgødning, som leveres til  

 anden side.
 Stk. 2. Kvælstofoverskuddet udgør differencen mellem tilført og  

 fjernet kvælstof.
 Bemærkning: Indholdet af § 6 bør eventuelt erstattes af en generel  

 rammebeskrivelse og udmøntes detaljeret i et tilhørende cirkulære.
 § 7. Der fastsættes et afgiftsfrit minimumskvælstofoverskud  

 svarende til den bedste fjerdedel for hver af følgende bedriftstyper:
- rene planteavlsbrug - bedrifter med husdyrhold, som udgør under halvdelen af indtjeningen fra  

 landbrugsdriften - bedrifter med husdyrhold, som udgør mindst halvdelen af indtjeningen fra  

 landbrugsdriften - bedrifter med kvælstofkrævende grønsagsproduktion, hvor dette udgør  

 mindst xx pct. af indkomstgrundlaget - frugtplantager.
 Stk. 2. Bedrifter, der modtager husdyrgødning, regnes som  

 husdyrbedrifter, husdyrgødningen udgør xx pct. af den samlede gødning.
§ 8. Kvælstofafgiften fastsættes ved lovens ikrafttræden til - kr. . . . . . pr. kg kvælstof for et kvælstofoverskud på op til xxx kg  

 over minimumskvælstofoverskuddet, - kr. . . . . . pr. kg kvælstof for et kvælstofoverskud på mellem yyy kg  

 og xxx kg, - kr. . . . . . pr. kg kvælstof for et kvælstofoverskud på mellem zzz kg  

 og yyy kg.
 Stk. 2. Kvælstofafgiften pristalsreguleres og kan ændres ved  

 beslutning i Folketinget efter forslag fra landbrugsministeren.
 § 9. Kvælstofregnskabet udarbejdes i form af en status for et  

 driftsår.
 Stk. 2. Der kan foretages overførsel af op til 20 pct. af årets  

 tilførsel henholdsvis fjernelse af kvælstof til det efterfølgende  

 regnskabsår.
§ 10. Det første regnskabsår efter lovens ikrafttræden betales der  

 ikke afgift.
I det andet regnskabsår betales 50 pct. af afgiften  

 (overgangsordning).
 § 11. Ved lovens ikrafttræden afskaffes følgende love:
 § 12. Loven træder i kraft . . . .
