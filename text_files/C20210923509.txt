Cirkulære om aftale om engangsbeløb til tjenestemænd efter optjening af 37 års pensionsalder 1. Generelle bemærkninger Skatteministeriet, Medarbejder- og Kompetencestyrelsen vedlægger den mellem Finansministeriet og centralorganisationerne indgåede aftale af den 18. juni 2018 om engangsbeløb til tjenestemænd efter optjening af 37 års pensionsalder.
Skatteministeriet, Medarbejder- og Kompetencestyrelsen har opdateret bilag 1 til cirkulæret.
Herudover er der foretaget enkelte redaktionelle ændringer og præciseringer i cirkulæret.
 Der er ikke foretaget ændringer i parternes aftale af den 18. juni 2018, der derfor er vedlagt uændret.
I CFU-forliget i 2011 blev det aftalt, at tjenestemænd m.fl., der har optjent 37 års pensionsalder, optjener ret til et engangsbeløb for de kvartaler, hvor de efter den 1. januar 2019 udskyder pensioneringen.
Tillæg af pensionsalder efter tjenestemandspensionslovens § 17 eller lignende bestemmelser medregnes ikke ved opgørelsen af de 37 års pensionsalder.
 Udtrykket tjenestemænd m.fl. omfatter tjenestemænd, tjenestemandslignende ansatte og overenskomstansatte med statslig tjenestemandspensionsret, som er omfattet af centralorganisationernes forhandlingsret på fratrædelsestidspunktet, jf. bilag 1.
 Ordningen, der finansieres af finanslovens § 36, Pensionsvæsenet, er baseret på tekstanmærkning nr. 133 ad FL § 36.
 I bilag 1 er med pensionskassekoder angivet de grupper af tjenestemænd m.fl., der skal have udbetalt engangsbeløb, hvis de opfylder øvrige betingelser herfor.
Tjenestemænd og andre med statslig tjenestemandspensionsret uden for centralorganisationernes forhandlingsret er ikke omfattet af ordningen.
Disse tjenestemænd m.fl. har pensionskassekoder, der derfor ikke er medtaget i bilag 1.
 Ansatte i kommuner og regioner, herunder tjenestemænd i den lukkede gruppe i folkeskolen, er ikke omfattet af aftalen.
 I tvivlstilfælde rettes henvendelse til Medarbejder- og Kompetencestyrelsen.
2. Beregning og udbetaling af engangsbeløb Engangsbeløbet beregnes og udbetales af Udbetaling Danmark samtidig med den første måneds udbetaling af tjenestemandspension.
Udbetaling Danmark tager ved beregning af engangsbeløb udgangspunkt i oplysningerne i PENSAB om den pågældendes status på fratrædelsestidspunktet, herunder pensionsalder og skalatrin, der i forbindelse med pensioneringsprocessen er blevet kontrolleret af tjenestemanden og af den pensionsalderansvarlige virksomhed.
Pensionsalderforhøjelser efter tjenestemandspensionslovens § 4, 4 a og 4 b indgår i beregningen af de 37 års pensionsalder.
 Ved ansættelse på deltid optjenes ret til engangsbeløbet i forhold til den nedsatte beskæftigelsesgrad svarende til principperne for pensionsalderoptjening.
 Engangsbeløbet beregnes som 15 pct. af den fulde pensionsgivende løn for en periode svarende til det antal år, måneder og dage, som er optjent efter opnåelse af 37 års pensionsalder, dog tidligst fra den 1. januar 2019 og indtil udgangen af det seneste hele kvartal inden pensioneringstidspunktet.
Engangsbeløbet beregnes som 15 pct. af den pensionsgivende løn på det skalatrin, som tjenestemandens pension bliver beregnet af.
Det gælder uanset, om der for visse tjenestemænd er indbetalt et højere pensionsdækningsbidrag til finanslovens § 36.
Engangsbeløbet beregnes af den pensionsgivende løn med satser på pensioneringstidspunktet.
Ved beregningen anvendes de pensionsgivende lønninger i tabel 1.1.2. i Medarbejder- og Kompetencestyrelsens Lønoversigt.
 Der beregnes A-skat og arbejdsmarkedsbidrag af engangsbeløbet.
 Der optjenes ret til engangsbeløb under suspension.
 Der optjenes ikke ret til engangsbeløb i en rådighedslønsperiode.
Opsættes pensionen, udbetales engangsbeløbet først ved udbetalingen af den opsatte pension.
Engangsbeløbet beregnes med de på udbetalingstidspunktet gældende satser.
3. Kvartalsvis optjening Optjening af engangsbeløbet sker for hvert kvartals tjeneste, efter at tjenestemanden har optjent 37 års pensionsalder.
 Hvis 37 års pensionsalder nås inde i et kvartal, indgår den optjente pensionsalder i perioden indtil førstkommende nye kvartal, forholdsmæssigt ved beregning af engangsbeløbet, idet perioden opgøres efter principperne for pensionsalderoptjening.
Ved beregningen af engangsbeløbet anvendes de sædvanlige kvartaler: Januar, april, juli og oktober.
Hvis tjenestemanden fratræder inde i et kvartal, indgår det pågældende kvartal ikke i beregningen af engangsbeløbet.
 Optjeningen er illustreret ved følgende to eksempler:
4. Udbetaling ved død Hvis tjenestemanden afgår ved døden før pensioneringen, vil engangsbeløbet, beregnet som anført ovenfor, blive udbetalt til boet efter udløbet af efterindtægtsperioden.
5. Pensionsdækningsbidrag til finanslovens § 36 Ansættelsesmyndighederne skal som hidtil fortsætte betaling af de gældende pensionsdækningsbidrag til finanslovens § 36 så længe de pågældende er ansat, og indbetaling af pensionsdækningsbidrag fortsætter, efter at de pågældende har optjent 37 års pensionsalder.
6. Ikrafttræden Cirkulæret har virkning fra den 1. april 2021. Samtidig ophæves Finansministeriets cirkulære af 18. juni 2018 om aftale om engangsbeløb til tjenestemænd efter optjening af 37 års pensionsalder (Modst. nr. 008-18).
Skatteministeriet, Medarbejder- og Kompetencestyrelsen, den 14. april 2021 Frank Nielsen Bilag Aftale om engangsbeløb til tjenestemænd efter optjening af 37 års pensionsalder - § 1.
 Tjenestemænd, der er i tjeneste efter det tidspunkt, hvor de har optjent 37 års pensionsalder, har ret til et engangsbeløb ved pensionering.
 Stk. 2. Ved opgørelsen af de 37 års pensionsalder indgår forhøjelse af pensionsalderen efter tjenestemandspensionslovens §§ 4, stk. 2, 4 a og 4 b.
 § 2.
 Optjening af engangsbeløbet sker for hvert kvartals tjeneste, efter at tjenestemanden har optjent 37 års pensionsalder.
 § 3.
 Engangsbeløbet udgør 15 pct. af den pensionsgivende løn på det skalatrin, som tjenestemandens pension bliver beregnet af, med de satser, der gælder på pensioneringstidspunktet.
 § 4.
 Ved død udbetales optjent engangsbeløb til boet.
 § 5.
 Aftalen har virkning for tjenestemænd, der har optjent 37 års pensionsalder, jf. § 1, den 1. januar 2019 eller senere.
 Stk. 2. Aftalen kan opsiges med 3 måneders varsel til en 31. marts, dog tidligst til den 31. marts 2013.
