 Civilretsdirektoratet besluttede at afsætte et fondsbestyrelsesmedlem,  

 som havde vist sig klart uegnet, idet han havde taget initiativ til at der  

 blev overført ca. 228.000 kr. fra fondens konto til en privat  

 ikke-klausuleret konto i et pengeinstitut.
 Civilretsdirektoratet tilskrev fondsbestyrelsesmedlemmet blandt andet  

 således:
 Vedrørende: X og Y's fond til bevarelse af Z.
 I en skrivelse af 8. januar 1991 har advokat A for flertallet af  

 bestyrelsen i fonden fremsat begæring om, at fondsmyndigheden i medfør af §  

 15 i lov om erhvervsdrivende fonde træffer bestemmelse om at afsætte Dem som  

 medlem af fondens bestyrelse.
 Som begrundelse for den nævnte anmodning gøres det gældende, at De har  

 foretaget handlinger, som gør Dem uværdig og uegnet til fortsat at være  

 medlem af fondsbestyrelsen, idet der på Deres initiativ den 22. december 1990  

 uretmæssigt blev hævet ca. 228.458 kr. på fondens konto i B Sparekasse,  

 hvilket beløb - indtil det blev tilbageført - stod på en privat  

 ikke-klausuleret konto i pengeinstituttet.
Ved skrivelser af 24. januar, 7. februar, 18. juni, 6. august og 28.  

 august 1991 har De og Deres advokat fremsat bemærkninger til sagen.
Fondens  

 stifter fru X har ligeledes i skrivelse af 13. august 1991 fremsat sine  

 bemærkninger.
Der er endvidere afholdt møde i Fondsregistret den 27. august  

 1991 med deltagelse af fondens stifter og advokat B.
De har desuden indsendt  

 en redegørelse af 26. august 1991 med bilag.
 Endelig har De indsendt en skrivelse af 6. september 1991 om udpegning af  

 en afløser for Dem som bestyrelsesmedlem.
 Det fremgår blandt andet af sagen, at De tog initiativ til den nævnte  

 disposition over ca. 228.458 kr. tilhørende fonden for at sikre Deres hustrus  

 lønkrav mod et aktieselskab, der driver virksomhed på Z, og for at sikre fru  

 X 50.000 kr., som udgør afdrag på et pantebrev.
Efter en gennemgang af sagen skal man meddele, at Civilretsdirektoratet  

 som fondsmyndighed herved afsætter Dem som medlem af bestyrelsen i ovennævnte  

 fond.
Afgørelsen er truffet i medfør af erhvervsfondslovens § 15, jf. § 14,  

 stk. 4, og begrundes med, at Civilretsdirektoratet finder, at De har vist Dem  

 klart uegnet som bestyrelsesmedlem.
 Fondsregistret har ved afgørelsen navnlig lagt vægt på, at De uberettiget  

 har foranlediget ca. 228.458 kr. af fondens midler overført fra dennes konto  

 i B Sparekasse til en nyoprettet uklausuleret privatkonto uden  

 fondsbestyrelsens tiltræden.
(* 1) Afgørelsen er truffet i medfør af §§ 14 og 15 i erhvervsfondsloven.
 Der henvises til §§ 13 og 14 i fondsloven.
