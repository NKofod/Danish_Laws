 Et medlem, der var optaget i kassen i august 1990, ledigmeldte sig den  

 8. januar 1991. I februar 1991 var medlemmet til ansættelsessamtale og skulle  

 pr. 1. april 1991 påbegynde arbejde som advokatfuldmægtig, og i sommeren 1991  

 var medlemmet til reeksamination i konkret opgave.
Ankenævnet fandt, at det forhold, at medlemmet fortsat var tilmeldt  

 universitetet, og at medlemmet, efter at hun var påbegyndt arbejde, havde  

 besluttet sig for at forsøge reeksamination i et fag, ikke medførte, at hun  

 måtte anses for at have deltaget i undervisning.
Medlemmet kunne derfor ikke  

 nægtes dagpenge med henvisning til bestemmelsen i  

 arbejdsløshedsforsikringslovens § 62 a.
 Nævnet fandt, at det afgørende for medlemmets dagpengeret var, om hun  

 i øvrigt havde stået til rådighed for arbejdsmarkedet.
 Nævnet fandt herefter, at medlemmet var dagpengeberettiget ved  

 ledigmeldelsen den 8. januar 1991, idet nævnet lagde til grund, at medlemmet  

 ikke havde deltaget i undervisning eller lignende, men havde været  

 arbejdssøgende, idet hun både havde søgt opslåede stillinger og havde rettet  

 henvendelse uopfordret til forskellige arbejdsgivere, hvilket førte til, at  

 hun fik ansættelse fra den 1.
 april 1991.
 Et medlem oplyste på ledighedserklæring af 8. januar 1991, at hun havde  

 bestået sidste fag til juridisk embedseksamen den 21. august 1990 og var  

 blevet optaget i kassen den 3. september 1990, men at hun havde forsøgt  

 reeksamination i konkret opgave den 3. januar 1991. Medlemmet svarede nej til  

 spørgsmålet, om hun efter afslutning af uddannelsen fortsat var under  

 uddannelse.
Medlemmet var fortsat tilmeldt universitetet og gik ved sommereksamen 1991  

 til reeksamen i konkret opgave.
Den 1. april 1991 tiltrådte medlemmet en  

 halvtidsstilling og blev deltidsforsikret.
 Efter at Direktoratet for Arbejdsløshedsforsikringen havde truffet  

 afgørelse om, at medlemmet var ophørt med selvstændig virksomhed og dermed  

 dagpengeberettiget, meddelte kassen, at medlemmet alligevel ikke var  

 berettiget til dagpenge i perioden 4. januar - 31. marts 1991.
 Hertil anførte medlemmet, at hun i perioden umiddelbart efter eksamen i  

 januar 1991 var fast overbevist om, at hendes studium var definitivt  

 tilendebragt, og hun havde ikke siden været til nogen form for undervisning,  

 forelæsninger eller lignende.
 Medlemmet havde brugt sin tid på at søge stillinger, herunder også  

 uopfordrede henvendelser.
Medlemmet oplyste, at hun den 27. februar 1991 var til jobsamtale i et  

 advokatfirma, hvor hun blev ansat under samtalen.
Da tiltrædelsen først  

 skulle ske den 1. april 1991, deltog hun i uge 11 i 1991 (marts måned) i et  

 tekstbehandlingskursus for ledige.
Medlemmet var tilmeldt kurset inden  

 jobsamtalen.
 På det tidspunkt, hvor medlemmet besluttede sig til at forsøge endnu en  

 reeksamination i konkret opgave, var hun i et ansættelsesforhold, og hun  

 fandt derfor, at det på ingen måde kunne siges, at hun ikke havde stået til  

 fuld rådighed for arbejdsmarkedet i den periode, for hvilken hun havde søgt  

 dagpenge.
 Kassen fandt fortsat, at medlemmet ikke havde ret til dagpenge fra 7.  

 januar til 31. marts 1991. På grund af mindsteudbetalingsreglen kunne der  

 ikke udbetales for den 4. januar 1991.
 Efter kassens vurdering var det uden betydning, om medlemmet først ved  

 udløbet af frist for tilmelding til eksamen besluttede sig for at gå til  

 reeksamination.
Medlemmet havde ved fortsat at være tilmeldt universitetet haft muligheden  

 for dette, hvilket hun ikke ville have haft, hvis hun havde udmeldt sig.
Af  

 samme grund tilrådede kassen altid nye dimittender at framelde sig  

 universitetet, så sådanne misforståelser kunne undgås.
 I klagen anførte medlemmet bl.a., at ingen af kravene i Direktoratet for  

 Arbejdsløshedsforsikringens bekendtgørelse nr. 673 af 9. oktober 1991 om et  

 arbejdsløshedskassemedlems rådighedsforpligtelse og konsekvenserne af  

 selvforskyldt ledighed, skulle være til hinder for, at hun kunne oppebære  

 dagpenge i den omhandlede periode, idet hun havde været særdeles aktivt  

 jobsøgende indtil jobsamtalen den 27. februar 1991.
 Medlemmet fandt, at den manglende udmeldelse fra universitetet i perioden  

 forud for ansættelsen på ingen måde var til hinder for, at hun kunne overtage  

 arbejde eller stå til rådighed for arbejdsmarkedet.
 Direktoratet for Arbejdsløshedsforsikringen meddelte, at medlemmet ikke  

 var berettiget til dagpenge i perioden fra 7. januar 1991 til 31. marts 1991.
 Direktoratet fandt, at medlemmet ved fortsat at være immatrikuleret ved  

 universitetet og tilmeldt jurastudiet med det formål at have ret til  

 yderligere undervisning, herunder reeksamination, havde tilkendegivet, at hun  

 fortsat var under uddannelse.
 På baggrund af dette fandt direktoratet, at medlemmet valgte at fortsætte  

 et SU-berettiget uddannelsesforløb, og at hun som følge heraf ikke havde haft  

 ret til dagpenge.
 Til medlemmets henvisning til direktoratets bekendtgørelse nr. 673 af 9.  

 oktober 1991 bemærkede direktoratet, at det, allerede fordi medlemmet fulgte  

 et SU-berettiget uddannelsesforløb, ikke var relevant at vurdere, om  

 medlemmet opfyldte betingelserne i denne bekendtgørelse.
Medlemmet fastholdt, at hun primo januar 1991 havde afsluttet sit studium,  

 og der havde ikke været nogen tilkendegivelse fra hendes side af fortsat at  

 være under uddannelse.
Den eneste handling havde været, at medlemmet efter at  

 have fået ansættelse tilmeldte sig reeksamination.
Under henvisning til direktoratets redegørelse for gældende regler, hvoraf  

 fremgik, at ret til dagpenge skulle ses i sammenhæng med det helt  

 grundlæggende princip om betingelsen om at stå til rådighed for  

 arbejdsmarkedet ved primært at være arbejdssøgende og ikke primært  

 uddannelsessøgende, anførte medlemmet, at hun den 1. april 1991 tiltrådte en  

 stilling som advokatfuldmægtig, hvorom aftale blev indgået ultimo februar  

 1991. Medlemmet mente hermed at kunne dokumentere, at hun i ledighedsperioden  

 var arbejdssøgende.
Da hun ikke havde deltaget i nogen form for undervisning,  

 forelæsninger eller lignende siden eksamen i januar 1991, fandt hun ikke  

 belæg for, at hun havde været primært uddannelsessøgende og ikke primært  

 arbejdssøgende.
 Da medlemmet således ikke efter eksamen i januar 1991 aktivt havde  

 deltaget i et SU-berettiget uddannelsesforløb, fastholdt hun, at det var  

 relevant at vurdere, om hun opfyldte betingelserne i direktoratets  

 bekendtgørelse nr. 673 af 9. oktober 1991.
 Ankenævnet lagde til grund, at medlemmet, efter at hun tilmeldte sig som  

 ledig den 8. januar 1991, ikke havde deltaget i undervisning eller lignende,  

 men havde været arbejdssøgende, idet hun både havde søgt opslåede stillinger  

 og rettet henvendelse uopfordret til forskellige arbejdsgivere, hvilket førte  

 til, at hun efter en jobsamtale den 27. februar 1991 blev ansat i et  

 advokatfirma fra 1. april 1991.
Ankenævnet fandt, at det forhold, at hun fortsat var tilmeldt  

 universitetet, og efter at hun var påbegyndt arbejde besluttede sig for endnu  

 engang at forsøge reeksamination i et fag, ikke medførte, at hun måtte anses  

 for at have deltaget i undervisning, jf. reglen i  

 arbejdsløshedsforsikringslovens § 62 a.
Hun kunne derfor ikke nægtes dagpenge  

 med henvisning til denne bestemmelse.
 Afgørende for, om hun herefter havde ret til dagpenge, var, om hun i  

 øvrigt havde stået til rådighed for arbejdsmarkedet i det omfang,  

 arbejdsløshedsforsikringsloven forudsætter, jf. lovens § 62.
 Efter oplysningerne om hendes jobsøgning sås der ikke at være grundlag for  

 at rejse tvivl om hendes rådighed i øvrigt.
 Ankenævnet fandt herefter, at medlemmet havde været berettiget til  

 dagpenge, da hun tilmeldte sig som ledig den 8. januar 1991, under  

 forudsætning af at de øvrige betingelser herfor havde været opfyldt.
 Ankenævnet ændrede således Direktoratet for Arbejdsløshedsforsikringens  

 afgørelse.
