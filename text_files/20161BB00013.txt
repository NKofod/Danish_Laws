Fremsat den 14. oktober 2016 af Karina Adsbøl (DF), Pernille Bendixen (DF), Jens Henrik Thulesen Dahl (DF), Kristian Thulesen Dahl (DF), Susanne Eilersen (DF), Søren Espersen (DF), Morten Marinus (DF) og Peter Skaarup (DF) Forslag til folketingsbeslutning om forbud mod minoritetssærhensyn i offentlige institutioner Folketinget pålægger regeringen senest i foråret 2017 at fremsætte lovforslag om forbud mod minoritetssærhensyn i offentlige institutioner.
Bemærkninger til forslaget Dansk Folkeparti ønsker et opgør med særhensyn til minoriteter i offentlige institutioner, herunder kønsopdelt svømmetræning og tildækkede vinduer.
Dansk Folkeparti mener, at særhensyn til minoriteter som eksempelvis kønsopdelte svømmehold er med til at forstærke social kontrol.
Dansk Folkeparti ønsker et opgør med social kontrol, for virkeligheden bag de kønsopdelte svømmehold er, at disse pigers familier ikke tillader, at de går til svømning, hvis der er drenge eller en mandlig livredder tilstede.
Dansk Folkeparti mener, at hvis man som samfund accepterer dette og laver kønsopdelte hold for at tilgodese en minoritet, så er man som samfund med til at acceptere, at der bliver udøvet social kontrol.
Det skal vi på ingen måde acceptere, og derfor skal vi sige fra. Øget udbredelse af minoritetssærhensyn begrænser samtidig adgangen for den brede offentlighed, ved at lave lukkede fora for enkelte grupper, hvilket modarbejder hele grundtanken med offentlig adgang til vores tilbud og institutioner i Danmark.
Og Dansk Folkeparti står ikke alene med denne opfattelse.
I april og juli 2016 har udlændinge-, integrations- og boligministeren og Venstres udlændinge-, integrations- og boligordfører til pressen udtalt, at det ikke kan udelukkes, at der er behov for lovindgreb for at standse sådanne initiativer.
På denne baggrund pålægger forslagsstillerne regeringen senest i foråret 2017 at fremsætte lovforslag, der forbyder sådanne særhensyn i offentlige institutioner.
 Forslagsstillerne er indstillet på at indgå i en nærmere drøftelse af udformningen af lovforslaget og herunder afgrænsninger af forbuddet.
Skriftlig fremsættelse Karina Adsbøl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod minoritetssærhensyn i offentlige institutioner.
(Beslutningsforslag nr.
B 13) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
