Skriftlig fremsættelse (28. februar  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om social  

 service og lov om aktiv socialpolitik (Tilskud til pasning af egne  

 børn) (Lovforslag nr.
L 129).
 Lovforslaget er et led i regeringens 100-dages program og  

 indgår tillige i finanslovsaftalen for 2002.
 Der stilles forslag om, at kommunerne får frihed til  

 at indføre en ordning, hvorefter forældre, der selv  

 ønsker at passe deres børn, i en periode kan få et  

 økonomisk tilskud hertil i stedet for at benytte et offentligt  

 dagtilbud.
Tilskuddet kan gives til pasning af børn i alderen  

 24 uger og indtil det tidspunkt, hvor barnets almindeligvis starter i  

 børnehaveklasse.
Tilskuddet til det enkelte barn kan maksimalt gives i  

 ét år og der kan maksimalt udbetales tre tilskud pr.  

 husstand.
 Inden for lovens rammer får kommunerne store  

 muligheder for at tilpasse ordningen til de lokale forhold.
Ordningen bidrager til regeringens politik om at give  

 børnefamilierne bedre rammer for at kombinere arbejdsliv og familieliv  

 på en fleksibel og hensigtsmæssig måde for den enkelte  

 familie.
Samtidig er der ved udarbejdelsen af forslaget taget højde  

 for, at negative virkninger i forhold til arbejdsudbud og integration  

 på arbejdsmarkedet begrænses.
Tilskuddet er et alternativ til  

 forsørgelsesindkomst eller arbejdsindkomst for den forælder, der  

 ydes tilskud til.
Der foreslås derfor konsekvensændringer i lov  

 om aktiv socialpolitik, idet den forælder, der modtager tilskuddet  

 fravælger at stå til rådighed for arbejdsmarkedet.
Det er med forslaget ikke tilsigtet at forøge  

 kommunernes udgifter.
Forslaget skønnes at have helt minimale  

 samfundsøkonomiske konsekvenser i 2002. Hvis samtlige kommuner  

 vælger at benytte ordningen skønnes ordningen at kunne  

 indebære en forringelse af de offentlige finanser på 325 mill.  

 kr. i 2003 stigende til 650 mill. kr. i 2005. Forringelsen vedrører  

 hovedsageligt tab af skatteindtægter.
