Bilag 1 Bekendtgørelse om betaling for sortslisteoptagelse og plantenyhedsbeskyttelse m.m.
 I medfør af § 1, stk. 3, nr. 9, i lov om frø, kartofler og planter, jf. lovbekendtgørelse nr. 261 af 26. april 1999 og § 25 i lov om plantenyheder, jf. lovbekendtgørelse nr. 145 af 1. marts 2001, samt efter bemyndigelse fastsættes:
 § 1. Anmelderen af en sort af en kulturplante til sortsafprøvning med henblik på afprøvning og godkendelse af sorten til optagelse på sortsliste, jf. bekendtgørelse om en fortegnelse over godkendte sorter af landbrugsplante- og grønsagsarter (sortslisten), eller til beskyttelse som plantenyhed, jf. lov om plantenyheder, skal betale gebyrer som fastsat i bilag 1 til dækning af Plantedirektoratets udgifter til administration og afprøvning m.m. af sorten i henhold til de nævnte bestemmelser, jf. stk. 2.
Stk. 2. Anmeldes en sort til afprøvning med henblik på godkendelse til optagelse på sortsliste og til beskyttelse som plantenyhed, betales kun gebyrer for en afprøvning.
Besluttes det i særlige tilfælde at begrænse afprøvningens omfang, reduceres de samlede gebyrer tilsvarende.
 § 2. Gebyrer forfalder ved påkrav, og betaling skal ske senest 30 dage efter fakturaens dato.
 Stk. 2. Betales forfaldne gebyrer ikke rettidigt, skal der betales en årlig rente svarende til renten i henhold til rentelovens § 5. Den tillagte rente udgør dog mindst 50 kr.
 Stk. 3. For erindringsskrivelser betales et rykkergebyr på 100 kr.
 § 3. Bekendtgørelsen træder i kraft den 1. januar 2009.
 Stk. 2. Bekendtgørelse nr. 293 af 28. april 2008 om betaling for sortslisteoptagelse og plantenyhedsbeskyttelse m.m. ophæves.
