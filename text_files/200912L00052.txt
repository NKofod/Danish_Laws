Fremsat den 29. oktober 2009 af undervisningsministeren (Bertel Haarder) Forslag til Lov om ændring af lov om arbejdsmarkedsuddannelser m.v.
(Etablering af VEU-centre og centerråd m.v.) § 1 I lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008, som ændret ved § 2 i lov nr. 1173 af 10. december 2008, lov nr. 49 af 28. januar 2009, § 6 i lov nr. 478 af 12. juni 2009 og § 10 i lov nr. 482 af 12. juni 2009, foretages følgende ændringer:
 1. I § 9, stk. 1, indsættes som 2. pkt.:
 2. I § 9, stk. 4, 2. pkt., ændres »arbejdsformidlingen« til: »jobcenteret«.
 3. I § 9, stk. 6, indsættes efter »Udvalgene kan«: »efter drøftelse med de relevante efteruddannelsesudvalg«.
 4. Efter § 9 indsættes:
»Kapitel 3 a VEU-centre og centerråd VEU-centre § 9 a.
Undervisningsministeren træffer efter udtalelse fra Rådet for Voksen- og Efteruddannelse beslutning om geografisk dækningsområde for mindst 8 og højst 14 centre for voksen- og efteruddannelse, VEU-centre.
 Stk. 2. Et VEU-center har til formål at medvirke til at skabe større fokus på kvalitet og effekt af den grundlæggende erhvervsrettede og almene voksen- og efteruddannelsesindsats.
Stk. 3. Et VEU-center arbejder for opfyldelsen af sit formål ved at 1) skabe større overskuelighed for brugerne om uddannelsestilbuddene, herunder ved at tilbyde brugerne rådgivning om, hvordan og hvor de kan få dækket deres uddannelsesbehov, 2) medvirke til at koordinere virksomhedsopsøgende arbejde, markedsføring og uddannelsesinstitutionernes rådgivning af virksomheder og ansatte og 3) afdække behov for samt koordinere og iværksætte analysearbejde i forhold til uddannelsesindsatsen.
 Stk. 4. Et VEU-center kan påtage sig andre relevante opgaver end de opgaver, som er nævnt i stk. 3 for institutioner, der medvirker i VEU-centret, offentlige myndigheder og aktører på det lokale og regionale arbejdsmarked.
§ 9 b.
Undervisningsministeren udpeger blandt uddannelsesinstitutioner, som er omfattet af lov om institutioner for erhvervsrettet uddannelse, og som er godkendt til at udbyde arbejdsmarkedsuddannelse efter § 16, stk. 1, i hvert dækningsområde, jf. § 9 a, stk. 1, en uddannelsesinstitution til at varetage funktionen som VEU-center for det pågældende område.
Udpegningen sker efter udtalelse fra Rådet for Voksen- og Efteruddannelse.
Rådets udtalelse indhentes, efter at de godkendte udbydere af arbejdsmarkedsuddannelse i det pågældende område har haft mulighed for i forening at afgive indstilling til undervisningsministeren om ansvar for varetagelse af VEU-centerfunktion.
 Stk. 2. Undervisningsministeren kan efter udtalelse fra Rådet for Voksen- og Efteruddannelse samt centerrådet, jf. § 9 f, fratage en uddannelsesinstitution VEU-centerfunktionen, hvis institutionen ikke varetager funktionen tilfredsstillende.
§ 9 c.
Bestyrelsen for en uddannelsesinstitution, som varetager VEU-centerfunktionen, skal 1) udarbejde en årlig handleplan for centrets virke, 2) udarbejde en årlig beretning til Rådet for Voksen- og Efteruddannelse om samspillet med de regionale aktører, ressourcer og aktiviteter og 3) indgå en udviklingskontrakt med Undervisningsministeriet.
§ 9 d.
Undervisningsministeren fastsætter nærmere regler om VEU-centrene.
§ 9 e.
Undervisningsministeren yder tilskud til varetagelse af funktionen som VEU-center til den pågældende uddannelsesinstitution, jf. § 9 b.
Tilskuddets størrelse fastsættes på de årlige finanslove.
Centerråd § 9 f.
Bestyrelsen for en uddannelsesinstitution, som varetager VEU-centerfunktionen, nedsætter et centerråd, som rådgiver bestyrelsen om VEU-centrets virke.
 Stk. 2. Centerrådet sammensættes af et bestyrelsesmedlem fra hver udbyder af arbejdsmarkedsuddannelser og hvert voksenuddannelsescenter, som har hjemsted i VEU-centrets geografiske dækningsområde, jf. § 9 a, stk. 1. Centerrådet kan udpege tilforordnede uden stemmeret.
Stk. 3. Undervisningsministeren fastsætter nærmere regler om centerrådene, herunder om deres sammensætning og opgaver.« 5. I § 16, stk. 1, indsættes som 4. og 5. pkt.:
 6. I § 16 indsættes efter stk. 3, som nyt stykke:
»Stk. 4. Den godkendte udbyder, jf. stk. 1-3, forestår selv undervisningen og aktiviteten.
Udbyderen kan dog indgå aftale med en anden godkendt udbyder eller en institution for erhvervsrettet uddannelse, som ikke er godkendt efter stk. 1, om, at denne forestår undervisningen eller aktiviteten for udbyderen som udlagt undervisning eller aktivitet.« 7. I § 17, stk. 2, indsættes som 2. pkt.:
§ 2 Stk. 1. Loven træder i kraft den 1. december 2009, jf. dog stk. 2.
 Stk. 2. § 16, stk. 1, 4. og 5. pkt., § 16, stk. 4, og § 17, stk. 2, 2. pkt., i lov om arbejdsmarkedsuddannelser m.v., som affattet ved § 1, nr. 5-7, i denne lov, træder i kraft den 1. januar 2010.
 Stk. 3. VEU-centrene etableres med virkning fra den 1. januar 2010.
Bemærkninger til lovforslaget Almindelige bemærkninger 1. Lovforslagets baggrund og hovedindhold Den 29. april 2009 indgik regeringen (Venstre og Det Konservative Folkeparti), Dansk Folkeparti, Socialdemokraterne og Det Radikale Venstre en aftale om en samlet styrkelse af det erhvervsrettede voksen- og efteruddannelsesområde (VEU). Aftalen (Aftale om AMU-udbud og VEU-centre) indebærer  iværksættelse af en ny AMU-udbudsrunde,  etablering af 8-14 regionale voksen- og efteruddannelsescentre (VEU-centre), og  at opgaverne i de eksisterende voksenvejledningsnetværk, for så vidt angår virksomhederne og deres ansatte, overgår til VEU-centrene.
Undervisningsministeriet gennemførte i sommeren 2009 en udbudsrunde på AMU-området.
Institutioner for erhvervsrettet uddannelse m.fl., herunder private uddannelsesinstitutioner, ansøgte om godkendelse til at udbyde uddannelser inden for de fælles kompetencebeskrivelser (FKB) på baggrund af fastlagte kriterier og rammer.
Efter inddragelse af efteruddannelsesudvalgene og Rådet for Voksen- og Efteruddannelse (VEU-rådet) gav undervisningsministeren i august 2009 ansøgerne besked om godkendelser og afslag.
Godkendelserne har virkning fra den 1. januar 2010.
 Aftalen om at etablere 8-14 regionale VEU-centre udmøntes med dette lovforslag.
Etablering af VEU-centre er en naturlig anledning til at revurdere samspillet mellem de forskellige partsorganer, herunder især mellem efteruddannelsesudvalgene og de lokale uddannelsesudvalg med henblik på regelændringer.
Efter ønske fra arbejdsmarkedets parter foreslås efteruddannelsesudvalgene i højere grad inddraget i visse beslutninger vedrørende de lokale uddannelsesudvalg.
Der henvises til afsnit 3.1.
 VEU-centrene foreslås udpeget af undervisningsministeren og etableret på eksisterende uddannelsesinstitutioner, som er godkendt til at udbyde AMU, og som er omfattet af lov om institutioner for erhvervsrettet uddannelse.
 Det foreslås, at hvert center skal dække et geografisk område, som forud for udpegningen af de konkrete centre fastlægges af undervisningsministeren efter udtalelse fra VEU-Rådet.
 Partierne bag »Aftale om AMU-udbud og VEU-centre« er enige om, at VEU-centrene skal tilstræbe, at rådgivningen til virksomheder, ansatte samt borgere, som henvender sig, sker således, at de pågældendes uddannelsesbehov og dækning heraf kommer i fokus, herunder særligt mulighederne for at få dækket deres uddannelsesbehov i nærområdet og således, at det politiske ønske om regional uddannelsesdækning bliver tilgodeset i VEU-centrenes virke.
 Som følge af, at voksenvejledningsnetværkenes opgaver vedrørende virksomhederne og deres ansatte skal overgå til VEU-centrene, foreslås det, at medlemmer af voksenuddannelsescentrenes (VUCernes) bestyrelser sammen med medlemmer af de medvirkende AMU-uddannelsesinstitutioners bestyrelser skal indgå som ordinære medlemmer af et centerråd, som skal rådgive bestyrelsen for en uddannelsesinstitution, der varetager VEU-centerfunktion, om VEU-centerets virke.
 Der henvises til afsnit 3.2.
 Lovforslaget indeholder endvidere forslag om justering og præcisering af visse bestemmelser om udbud af arbejdsmarkedsuddannelser (AMU). Der henvises til afsnit 3.3.
Undervisningsministeriet vil i begyndelsen af 2012 foretage en evaluering af AMU-udbuddet og VEU-centerfunktionerne.
Der henvises til afsnit 4.
2. Gældende ret 2.1. Lokale uddannelsesudvalg ved institutioner, som udbyder AMU Institutioner, der er godkendt til at udbyde AMU, er institutioner for erhvervsrettet uddannelse, f.eks. tekniske skoler, handelsskoler, AMU-centre og social- og sundhedsskoler samt private institutioner og enkelte professionshøjskoler.
De enkelte uddannelsesinstitutioner, bortset fra private institutioner og professionshøjskoler, nedsætter lokale uddannelsesudvalg, jf. § 9 i lov om arbejdsmarkedsuddannelser m.v.
Hver uddannelsesinstitution beslutter antallet af lokale uddannelsesudvalg.
Udvalgene rådgiver institutionerne i spørgsmål, der vedrører de uddannelser, der er omfattet af udvalgets virksomhedsområde, og virker for samarbejde mellem institutionen og det lokale arbejdsmarked.
Lokale repræsentanter for arbejdsgivere og arbejdstagere udpeges til de lokale uddannelsesudvalg af de landsdækkende efteruddannelsesudvalg og skal udgøre flertallet i udvalgene.
De lokale uddannelsesudvalg nedsat efter AMU-loven kan beslutte at lægge sig sammen med de lokale uddannelsesudvalg nedsat efter lov om erhvervsuddannelse, jf.
AMU-lovens § 9, stk. 6.
 Arbejdsmarkedets parter har i juni 2009 i regi af VEU-rådet tilkendegivet ønske om, at efteruddannelsesudvalgene inddrages ved fastlæggelse af antal lokale uddannelsesudvalg ved hver uddannelsesinstitution og i forbindelse med beslutning om sammenlægning af lokale uddannelsesudvalg nedsat efter AMU-loven med lokale uddannelsesudvalg nedsat efter lov om erhvervsuddannelse.
Udlagt undervisning og aktivitet kan ifølge administrativ praksis ske til uddannelsesinstitutioner, som er godkendt til at udbyde arbejdsmarkedsuddannelser og enkeltfag, der er optaget i en fælles kompetencebeskrivelse.
Der gives med lovforslaget hjemmel til, at udlagt undervisning og aktivitet ikke alene kan ske til andre uddannelsesinstitutioner, som er godkendt til udbud af arbejdsmarkedsuddannelser, men også til uddannelsesinstitutioner for erhvervsrettet uddannelse, som fra den 1. januar 2010 ikke er godkendt til AMU.
2.2. Voksenvejledningsnetværk Voksenvejledningsnetværkene er et af indsatsområderne i aftalen af 18. juni 2007 mellem regeringen (Venstre og Det Konservative Folkeparti) og Socialdemokraterne, Dansk Folkeparti og Det Radikale Venstre om »Bedre vejledning og rådgivning til beskæftigede og virksomheder«.
Netværkene har til formål, gennem en intensivering og professionalisering af voksenvejledningen og den opsøgende rådgivning, at styrke opkvalificeringen af de mindst uddannelsesvante grupper på arbejdsmarkedet og understøtte kompetenceudviklingen i navnlig de små og mellemstore virksomheder.
Samarbejdet i netværkene skal som et minimum omfatte de erhvervsrettede uddannelsesinstitutioner, der udbyder voksen- og efteruddannelse, samt VUC.
 Voksenvejledningsnetværkenes bevillinger udløber med udgangen af 2009.
3. Den foreslåede ordning 3.1. Lokale uddannelsesudvalg og efteruddannelsesudvalg Samspillet mellem lokale uddannelsesudvalg og efteruddannelsesudvalg foreslås efter ønske fra VEU-rådet styrket ved, at efteruddannelsesudvalgene som noget nyt inddrages, når uddannelsesinstitutionen skal træffe beslutning om antallet af lokale uddannelsesudvalg ved den enkelte uddannelsesinstitution, og når udvalgene vil beslutte, om der skal ske sammenlægning med lokale uddannelsesudvalg ved erhvervsuddannelser, jf. lovforslagets § 1, nr. 1 (§ 9, stk. 1) og 3 (§ 9, stk. 6), og bemærkningerne hertil.
En forudsætning for, at sammenlægningen kan ske, er dog, at skolerne i medfør af § 40, stk. 1, i lov om erhvervsuddannelse tilsvarende beslutter at lade sammenlægningen finde sted.
Ved at inddrage efteruddannelsesudvalgene får disse bedre mulighed for at medvirke til, at alle lokale uddannelsesudvalg fungerer godt.
Dette kan f.eks. ske ved, at institutioner og efteruddannelsesudvalg drøfter en opgavefordeling, som sikrer, at medlemmerne af de lokale uddannelsesudvalg får en grundig introduktion samt løbende opdatering om AMU-systemet og uddannelserne.
Dermed styrkes medlemmernes engagement og bidrag til opgaveløsningen.
De lokale uddannelsesudvalgs arbejde kan ligeledes understøttes ved, at repræsentanter for uddannelsesinstitutioner, lokale uddannelsesudvalg, efteruddannelsesudvalg m.fl. udarbejder en skabelon til en aktivitetskalender som inspiration til lokale uddannelsesudvalg, herunder en beskrivelse af de opgaver og lokale interessenter, det normalt vil være relevant at arbejde med i lokale uddannelsesudvalg.
Opgaverne kan bl.a. omfatte rådgivning om uddannelsesbehov, udbudspolitik, kvalitetssikring og evaluering, herunder kan det foreslås, inden for hvilke områder lokale uddannelsesudvalg kan have indstillingsret til institutionernes bestyrelser.
3.2. Etablering af VEU-centre og centerråd Efter lovforslaget beslutter undervisningsministeren geografisk dækningsområde for 8-14 VEU-centre.
Centrene skal tilsammen dække hele landet.
Inden for hvert geografisk område udpeger ministeren en uddannelsesinstitution, som er godkendt til at udbyde arbejdsmarkedsuddannelse, til at varetage funktionen som VEU-center.
Kun uddannelsesinstitutioner, som er omfattet af lov om institutioner for erhvervsrettet uddannelse, jf. lovbekendtgørelse nr. 938 af 22. september 2008, kan udpeges til at være VEU-center.
VEU-centrene skal etableres den 1. januar 2010.
Undervisningsministeren fastlægger VEU-centrenes geografiske dækningsområder efter indhentelse af udtalelse fra Rådet for Voksen- og Efteruddannelse, VEU-rådet.
Forinden vil undervisningsministeren invitere relevante bestyrelses- og lederforeninger samt repræsentanter for organisationer, der er repræsenteret i VEU-rådet, til dialog om afgrænsningen af VEU-centerområderne.
De godkendte udbydere af arbejdsmarkedsuddannelser i dækningsområdet afgiver indstilling om, hvilken udbyder blandt dem der bør varetage funktionen som VEU-center.
Når VEU-rådet har udtalt sig om indstillingen, forelægges indstillingen for undervisningsministeren, der herefter udpeger uddannelsesinstitutionerne med VEU-centerfunktioner.
 Der henvises til lovforslagets § 1, nr. 4 (§ 9 b), og bemærkningerne hertil.
VEU-centrene skal medvirke til at skabe større fokus på kvalitet og effekt af den grundlæggende erhvervsrettede og almene voksen- og efteruddannelsesindsats, bl.a. ved at skabe større overskuelighed på tværs af uddannelsesudbuddet, herunder sikre at især nye brugere og brugere med komplekse uddannelsesbehov kun behøver at henvende sig på ét uddannelsessted for at få hjælp til at få løst deres uddannelsesbehov.
Endvidere skal centrene have en koordinerende rolle i forbindelse med virksomhedsopsøgende arbejde, markedsføring, behov for analyser m.v.
Omdrejningspunktet for VEU-centrenes arbejde vil være arbejdsmarkedsuddannelserne.
 Et VEU-center vil kunne påtage sig andre relevante opgaver for institutioner, der medvirker i VEU-centret, for offentlige myndigheder og for aktører på det lokale og regionale arbejdsmarked.
Endvidere overgår opgaverne fra de eksisterende lokale voksenvejledningsnetværk til VEU-centrene, og de lokale voksenvejledningsnetværk nedlægges.
Undervisningsministeriet indgik den 11. marts 2008 aftale med Nationalt Center for Kompetenceudvikling om at evaluere de lokale voksenvejledningsnetværk i slutningen af 2009. Aftalen blev i juni 2009 aftalt justeret, således at den for så vidt angår rådgivning af virksomheder og deres ansatte belyser relevante erfaringer til brug for udvikling af de kommende VEU-centre.
Herudover skal evalueringen belyse behov i forhold til den individuelle vejledning, som kan danne baggrund for en eventuel beslutning om den fremtidige samlede voksenvejledningsindsats.
Der henvises til lovforslagets § 1, nr. 4 (§ 9 a og b), og bemærkningerne hertil.
Bestyrelserne for de uddannelsesinstitutioner, som varetager VEU-centerfunktioner, skal efter lovforslaget udarbejde årlige handleplaner for deres virke samt årsberetninger til Rådet for Voksen- og Efteruddannelse om samspillet med de lokale ressourcer og aktiviteter m.v.
Der henvises til lovforslagets § 1, nr. 4 (§ 9 c, nr. 1 og 2), og bemærkningerne hertil.
Bestyrelserne skal endvidere indgå udviklingskontrakter med Undervisningsministeriet.
Der henvises til lovforslagets § 1, nr. 4 (§ 9 c, nr. 3), og bemærkningerne hertil.
 Lovforslaget indebærer, at det er en forudsætning for at blive godkendt til at udbyde AMU, at uddannelsesinstitutioner medvirker i det lokale VEU-centersamarbejde, herunder indgår i det centerråd, der skal rådgive bestyrelsen for den institution, hvorved centret er placeret, jf. lovforslagets § 1, nr. 4 (§ 9 f). Lovforslaget ændrer ikke ved, at det er den enkelte institution, der har udbudsgodkendelse til AMU.
Der nedsættes et centerråd for hvert VEU-center.
Et centerråd nedsættes af bestyrelsen for den uddannelsesinstitution, som varetager VEU-centerfunktionen i det pågældende geografiske område.
Centerråddet skal rådgive den pågældende uddannelsesinstitutions bestyrelse om VEU-centrets virke og sikre, at alle de medvirkende institutioner bidrager til at løse VEU-centrets opgaver.
Centerrådenes medlemmer udgøres af én bestyrelsesrepræsentant fra hver af AMU-udbyderne og én bestyrelsesrepræsentant fra hver af VUC´erne med hjemsted i VEU-centrets geografiske dækningsområde.
Endvidere kan centerrådet beslutte at udpege tilforordnede uden stemmeret fra andre uddannelsesinstitutioner, herunder fra f.eks. uddannelsesinstitutioner, som er beliggende i et andet VEU-centers geografiske område, eller som ikke udbyder AMU, men anden form for voksen- og efteruddannelse, samt repræsentanter for regionale myndigheder m.fl.
Det foreslås samtidig, at undervisningsministeren bemyndiges til at fastsætte nærmere regler om centerrådene, herunder om deres sammensætning og opgaver.
Der henvises til lovforslagets § 1, nr. 4 (§ 9 f), og bemærkningerne hertil.
3.3. Justering af bestemmelser om AMU-udbud De foreslåede bestemmelser til AMU-lovens § 16, stk. 1 og § 17, stk. 2, jf. lovforslagets § 1, nr. 5 og 6, omhandler nye krav til AMU-udbyderne og skal sikre uddannelsesdækning i hele landet og faglig bæredygtighed hos alle AMU-udbydere.
Endvidere stilles der krav om, at alle AMU-udbydere skal medvirke i et af de nye VEU-centre og dermed arbejde sammen med de øvrige AMU-udbydere og VUC om at løfte uddannelsesopgaven i VEU-centrets geografiske område til gavn for virksomheder, medarbejdere og arbejdsmarkedet.
Det foreslås endvidere, at AMU-udbyderne fremover skal have mulighed for at udlægge undervisning og aktivitet ikke alene til andre uddannelsesinstitutioner, som er godkendt til udbud af arbejdsmarkedsuddannelser, men også til uddannelsesinstitutioner for erhvervsrettet uddannelse, som fra den 1. januar 2010 ikke er godkendt til AMU.
Baggrunden herfor er et ønske om at skabe mulighed for at kunne dække behovet for geografisk nærhed for brugerne eller udnytte særlige spidskompetencer.
Der henvises til lovforslagets § 1, nr. 6, og bemærkningerne hertil.
4. Evaluering Partierne bag aftalen af 29. april 2009 om AMU-udbud og VEU-centre er enige om, at Undervisningsministeriet i begyndelsen af 2012 skal foretage en evaluering af AMU-udbuddet og VEU-centerfunktionerne, herunder bl.a. ordningens effekt på uddannelser i yderområderne.
5. Økonomiske og administrative konsekvenser for stat, kommuner og regioner Af aftalen af 29. april 2009 om AMU-udbud og VEU-centre fremgår følgende: »Til finansiering af VEU-centrene afsættes der 8-14 mio. kr. til et fast tilskud til de enkelte VEU-centre, svarende til 1 mio. kr. pr.
VEU-center.
Midlerne til VEU-centrene finansieres ved en modsvarende reduktion af de eksisterende undervisningstilskud.
Spørgsmålet om finansieringen af centrene kan tages op i forbindelse med forhandlingerne om udmøntningen af Globaliseringspuljen i efteråret 2009.« Til VEU-centre vil der endvidere kunne oppebæres indtægter i form af gaver, tilskud og lignende fra fonde, organisationer og virksomheder samt offentlige myndigheder, ligesom der vil kunne drives indtægtsdækket virksomhed.
For denne indtægtsdækkede virksomhed gælder reglerne i lov om institutioner for erhvervsrettet uddannelse, jf. lovbekendtgørelse nr. 136 af 1. marts 2006.
Forslaget medfører en forenkling af den statslige styring af udvalgte opgaver, som i dag varetages af ca. 120 AMU-udbydere og 22 voksenvejledningsnetværk, og som herefter vil blive varetaget af 8-14 VEU-centre.
Forslaget medfører dog samtidig, at Undervisningsministeriet fremover får til opgave at indgå udviklingskontrakter med bestyrelserne for de uddannelsesinstitutioner, som varetager VEU-centerfunktionerne.
 Lovforslaget indebærer samlet set ikke øgede ad­mi­ni­stra­tive konsekvenser for staten.
 Forslaget medfører en forenkling af samarbejdet mellem regionerne og uddannelsesinstitutionerne, idet en række af de samarbejdsopgaver, som hidtil er varetaget af alle AMU-udbydere og voksenvejledningsnetværk, i fremtiden vil kunne varetages af VEU-centrene.
 Forslaget har ingen administrative konsekvenser for kommuner.
 Forslaget har ingen økonomiske konsekvenser for kommuner og regioner.
6. Økonomiske og administrative konsekvenser for erhvervslivet Forslaget har ingen økonomiske eller administrative konsekvenser for erhvervslivet.
7. Miljømæssige konsekvenser Forslaget har ingen miljømæssige konsekvenser.
8. Administrative konsekvenser for borgerne Forslaget har ingen administrative konsekvenser for borgerne.
9. Forholdet til EU-retten Forslaget indeholder ikke EU-retlige aspekter.
10. Høring Lovforslaget har været i høring hos følgende myndigheder og organisationer m.fl.:
 Bestyrelsesforeningen for professionshøjskoler, Bestyrelsesforeningen for social- og sundhedsskoler, Danmarks Evalueringsinstitut, Dansk Arbejdsgiverforening (DA), Dansk El-Forbund, Dansk Erhverv, Dansk Folkeoplysnings Samråd, Dansk Metal, Danske Erhvervsskoler  bestyrelserne, Danske Erhvervsskoler  lederne, Danske Produktionshøjskolers lærerforening, Danske Regioner, De landsdækkende oplysningsforbund, De Samvirkende Invalideorganisationer, Det centrale Handicap Råd, DI  Organisation for erhvervslivet, Dokumentations- og Rådgivningscentret om Racediskrimination, Fagligt Fælles Forbund  3F, FOA  Fag og arbejde, Forbundet Træ-Industri-Byg i Danmark, Foreningen af Daghøjskoler, Foreningen af direktører og forstandere ved AMU-centrene, Foreningen af ledere ved danskuddannelserne, Forstanderkredsen for produktionsskoler og produktionshøjskoler, Funktionærernes og Tjenestemændenes Fællesråd (FTF), Handelsskolernes Lærerforening, HK/Danmark, KL (Kommunernes Landsforening), Landorganisationen i Danmark (LO), Landssammenslutningen af kursusstuderende (LAK), Lederforeningen for VUC, Ledernes Hovedorganisation, Nærings- og Nydelsesmiddelarbejderforbundet, Produktionsskoleforeningen, Professionshøjskolernes Rektorkollegium, Rigsrevisionen, Rådet for de Grundlæggende Erhvervsrettede Uddannelser (REU), Rådet for erhvervsakademiuddannelser og professionsbacheloruddannelser, Rådet for Voksen  og Efteruddannelse (VEU-rådet), Sammenslutningen af Landbrugets Arbejdsgiverforeninger, SOSU-lederforeningen, TEKNIQ og Uddannelsesforbundet.
Bemærkninger til lovforslagets enkelte bestemmelser Til § 1 Til nr. 1 (§ 9, stk. 1) Det foreslås, at beslutningen om at fastlægge antallet af lokale uddannelsesudvalg ved en institution træffes af institutionen efter drøftelse med de relevante efteruddannelsesudvalg.
Drøftelsen er ikke bindende.
Der henvises til de almindelige bemærkninger afsnit 3.1.
Til nr. 2 (§ 9, stk. 4) Forslaget er en konsekvens af, at der pr. 1. august 2009 er etableret et enstrenget kommunalt beskæftigelsessystem.
Der henvises til beskæftigelsesministerens lovforslag nr.
L 185 af 31. marts 2009, som blev vedtaget i Folketinget den 29. maj 2009.
Til nr. 3 (§ 9, stk. 6) Det foreslås, at beslutningen om at sammenlægge lokale uddannelsesudvalg nedsat efter lov om arbejdsmarkedsuddannelser med de lokale uddannelsesudvalg nedsat efter lov om erhvervsuddannelser træffes efter drøftelse med de relevante efteruddannelsesudvalg.
Drøftelsen er ikke bindende.
Der henvises til de almindelige bemærkninger afsnit 3.1.
Til nr. 4 (§§ 9 a - 9 f) Der forslås indsat et nyt kapitel om VEU-centre og centerråd.
Efter den foreslåede bestemmelse i § 9 a, stk. 1, bemyndiges undervisningsministeren til at beslutte den geografiske afgrænsning af 8-14 områder med henblik på etablering af et tilsvarende antal voksen- og efteruddannelsescentre (VEU-centre). Hvert VEU-center skal dække et afgrænset geografisk område, og VEU-centrene skal tilsammen dække hele landet.
Inddeling af landet i VEU-centerområder vil ske efter udtalelse fra Rådet for Voksen- og Efteruddannelse (VEU-rådet). Ministeren kan således træffe beslutning om nye geografiske afgrænsninger i fremtiden.
Med de foreslåede bestemmelser i § 9 a, stk. 2 og 3, om VEU-centrenes formål og opgave vil VEU-centrene skulle medvirke til at skabe større fokus på kvalitet og effekt af den grundlæggende erhvervsrettede og almene voksen- og efteruddannelsesindsats, bl.a. ved at skabe overskuelighed for brugerne om uddannelsestilbuddene, herunder ved at tilbyde brugerne rådgivning om, hvordan og hvor de kan få dækket deres uddannelsesbehov.
Samtidig styrkes og koordineres udbydernes opsøgende, rådgivende og afklarende arbejde inden for centrets dækningsområde.
Med bestemmelserne i § 9 a, stk. 3, nr. 1 og 2, overflyttes de opgaver vedrørende virksomheder og deres ansatte, der hidtil er blevet udført af Voksenvejledningsnetværket, til VEU-centret.
 VEU-centrene vil efter forslaget til § 9 a, stk. 4, også have mulighed for at påtage sig opgaver for enkelte eller alle de godkendte udbydere af AMU indenfor centrets område, for offentlige myndigheder og for aktører på det lokale og regionale arbejdsmarked.
Undervisningsministeren træffer efter forslaget til § 9 b, stk. 1, beslutning om, hvilken uddannelsesinstitution i det pågældende område, som skal varetage funktionen som VEU-center.
De uddannelsesinstitutioner, der kan komme i betragtning, skal udover at være godkendt som AMU-udbyder, jf. lov om arbejdsmarkedsuddannelser § 16, stk. 1, være omfattet af lov om institutioner for erhvervsrettet uddannelse, jf. lovbekendtgørelse nr. 938 af 22. september 2008.
Før ministeren kan træffe beslutning om, hvilken institution der skal varetage VEU-centerfunktionen, skal de godkendte udbydere af AMU i området have haft mulighed for i forening at afgive indstilling herom til ministeren, ligesom Rådet for Voksen- og Efteruddannelse (VEU-rådet) skal have haft mulighed for at udtale sig om spørgsmålet.
Hvis udbyderne efter anmodning ikke afgiver en indstilling til Undervisningsministeriet, eller der afgives en delt indstilling, kan ministeren træffe beslutning alene på baggrund af VEU-rådets udtalelse.
Kun uddannelsesinstitutioner med hjemsted inden for det pågældende VEU-centerområde kan varetage funktionen som VEU-center.
Som følge heraf vil en AMU-udbyder, som har en afdeling i et VEU-centerområde, men hjemsted i et andet område, ikke kunne varetage VEU-centerfunktionen i det område, hvor afdelingen er beliggende.
VEU-centrene etableres som funktioner på eksisterende uddannelsesinstitutioner, som er godkendt til at udbyde arbejdsmarkedsuddannelse (AMU), og som er omfattet af lov om institutioner for erhvervsrettet uddannelse.
Et VEU-center skal i forhold til offentligheden fremstå som en synlig del af uddannelsesinstitutionens virksomhed, f.eks. via egen hjemmeside på internettet.
Efter den foreslåede bestemmelse til § 9 b, stk. 2, kan undervisningsministeren fratage en uddannelsesinstitution VEU-center funktionerne, hvis institutionen ikke varetager funktionen tilfredsstillende.
Ministeren indhenter til brug for sin beslutning en udtalelse fra VEU-rådet og Centerrådet om, hvorvidt uddannelsesinstitutionen vurderes at kunne varetage funktionen på tilfredsstillende vis.
De enkelte VEU-centre skal efter forslaget til § 9 c, nr. 1, hvert år udarbejde en handleplan for centrets virke, herunder om opgaver og samarbejdsrelationer, som skal godkendes af uddannelsesinstitutionens bestyrelse.
Handleplanen skal bl.a. indgå i grundlaget for den udviklingskontrakt, som bestyrelsen for den uddannelsesinstitution, der varetager VEU-center-funktionen, indgår med Undervisningsministeriet.
Det forventes ikke, at der vil blive stillet særlige krav til handleplanernes form og indhold, men Undervisningsministeriet vil udarbejde en skabelon til inspiration for VEU-centrene.
Endvidere skal de enkelte VEU-centre efter forslaget til § 9 c, nr. 2, udarbejde en årlig beretning til Rådet for Voksen- og Efteruddannelse om samspillet med de regionale aktører, ressourcer og aktiviteter, som ligeledes skal godkendes af uddannelsesinstitutionens bestyrelse.
Det forventes ikke, at der vil blive stillet særlige krav til beretningernes form og indhold, men Undervisningsministeriet vil udarbejde en skabelon til inspiration for VEU-centrene.
 Efter forslaget til § 9 c, nr. 3, skal bestyrelserne indgå udviklingskontrakter med Undervisningsministeriet for de enkelte VEU-centre.
De opgaver, som bestyrelsen skal stå for i medfør af den foreslåede bestemmelse i § 9 c, nr. 1-3, er ikke udtømmende.
Andre relevante opgaver kan komme på tale, når der f.eks. skal fastsættes udviklingskontrakter mellem Undervisningsministeriet og hver enkelt bestyrelse.
Ifølge forslaget til § 9 d bemyndiges undervisningsministeren til at fastsætte nærmere regler om VEU-centre.
Hensigten med den foreslåede bemyndigelse er at fastsætte regler bl.a. om udviklingskontrakters indhold, varighed og opfølgning, herunder hvor hyppigt der skal indgås nye kontrakter, og endvidere om at VEU-centrets handleplan skal indgå i grundlaget for den pågældende udviklingskontrakt.
De uddannelsesinstitutioner, hvor VEU-centrene er placeret, vil efter forslaget til § 9 e modtage tilskud fra staten for at varetage funktionen.
Tilskud vil blive givet som grundtilskud, der afsættes på de årlige finanslove.
Til VEU-centeropgaven vil tillige kunne modtages forsøgs- og udviklingsmidler samt andre midler, som har til formål af fremme og understøtte almen og erhvervsrettet voksen- og efteruddannelse.
Der henvises i øvrigt til lovforslagets almindelige bemærkninger, afsnit 5.
 Efter forslaget til § 9 f, stk. 1, skal der af de enkelte bestyrelser for de uddannelsesinstitutioner, der varetager VEU-centerfunktionerne, nedsættes et centerråd, som skal rådgive bestyrelsen om centrets virke.
Centerrådene vil efter forslaget til § 9 f, stk. 2, skulle sammensættes af et bestyrelsesmedlem fra hver udbyder af arbejdsmarkedsuddannelser og et fra hvert VUC, som har hjemsted i VEU-centrets geografiske dækningsområde.
Antallet af medlemmer vil derfor afhænge af, hvor mange AMU-udbydere og VUC, der har hjemsted inden for det enkelte VEU-centers dækningsområde.
Udbydere, der ikke har en bestyrelse udpeger et medlem af ledelsen til medlem af centerrådet.
Centerrådet kan beslutte at udpege tilforordnede uden stemmeret fra andre uddannelsesinstitutioner, herunder fra bl.a. uddannelsesinstitutioner, som er beliggende i et andet VEU-centers geografiske område.
Med hensyn til professionshøjskoler og erhvervsakademier, som har hjemsted i VEU-centrets geografiske område, er det hensigten, at de kan indgå med en repræsentant i centerrådet som tilforordnet, hvis de ikke allerede er repræsenteret i centerrådet med et medlem.
Herudover kan en repræsentant på de institutioner, som er medlem af centerrådet, fra den administrative ledelse tilforordnes, ligesom centerrådene som tilforordnede kan udpege repræsentanter for øvrige aktører på voksen- og efteruddannelsesområdet i det pågældende område, herunder vækstfora, jobcentre og beskæftigelsesråd.
Med forslaget til § 9 f, stk. 3, forventes fastsat nærmere regler om Centerrådenes sammensætning.
Der forventes endvidere fastsat regler, som skal sikre, at centerrådene mødes et passende antal gange om året, dels med henblik på strategiske drøftelser om VEU-centrets opgaver, dels med henblik på at afgive indstilling til bestyrelsen om VEU-centrets årlige handleplan og årsberetningen til VEU-rådet efter forslaget til § 9 c, nr. 1.
Til nr. 5 (§ 16, stk. 1) Det forslås, at godkendelse til at udbyde arbejdsmarkedsuddannelse skal gives landsdækkende eller til et andet nærmere afgrænset geografisk område.
Herefter vil en udbudsgodkendelse eksempelvis kunne gives til at dække en eller flere af de fem regioner, som landet er inddelt i.
 Det forslås, at der til godkendelsen til udbud af arbejdsmarkedsuddannelse knyttes en forpligtelse for uddannelsesinstitutionen, herunder for private udbydere, til at medvirke i det VEU-center, som etableres i det område, hvor institutionen har hjemsted.
Til nr. 6 (§ 16, stk. 4) Den foreslåede bestemmelse i § 16, stk. 4, indebærer, at det vil være muligt at udlægge undervisning og aktivitet til dels andre udbydere, som er godkendt til udbud af arbejdsmarkedsuddannelser, dels andre institutioner for erhvervsrettet uddannelse, som ikke er godkendt til udbud af arbejdsmarkedsuddannelser og enkeltfag, der er optaget i en fælles kompetencebeskrivelse (FKB).
Udlagt undervisning kan, som i dag, ske til såvel offentlige som private uddannelsesinstitutioner, som er godkendt til at udbyde arbejdsmarkedsuddannelser.
Er institutionen ikke godkendt til sådant udbud, kan udlægning af undervisning til en anden uddannelsesinstitution også ske, hvis der er tale om en institution for erhvervsrettet uddannelse.
 Uddannelsesinstitutioner, der er godkendt til udbud af arbejdsmarkedsuddannelser, kan alene udlægge undervisning og aktivitet inden for samme geografiske område, som den konkrete udbudsgodkendelse er givet til.
Udlagt undervisning foregår på den udlæggende institutions fulde ansvar og under denne institutions kontrol.
Undervisningsministeriet yder således ikke tilskud til den institution, som undervisningen er udlagt til, ligesom tilsyn med undervisningen sker via tilsynet med den udlæggende institution.
 Lovforslaget hindrer ikke, at udlicitering kan finde sted som hidtil.
Til nr. 7 (§ 17, stk. 2) Det foreslås, at ministeren uden pligt til at indhente udtalelse fra VEU-rådet kan tilbagekalde en godkendelse efter lovens § 16, stk. 1, bl.a. hvis en fastsat minimumsaktivitet ikke opretholdes.
Som noget nyt er der for hver fælles kompetencebeskrivelse (FKB) fastlagt et minimum antal årselever pr. udbyder, som AMU-udbyderen skal opnå for at sikre den faglige bæredygtighed.
Overholdes dette ikke, kan ministeren tilbagekalde en godkendelse til udbud af AMU.
Ministeren foreslås tilsvarende at kunne tilbagekalde en godkendelse, hvis udbudsgodkendelsen misligholdes, f.eks. hvis en AMU-udbyder ikke respekterer udbudsgodkendelsens geografiske afgrænsning enten ved ikke at opfylde sin udbudspligt i hele dækningsområdet eller ved at gå ud over dækningsområdet.
Til § 2 (Ikrafttrædelsesbestemmelse) Det foreslås i stk. 1, at loven træder i kraft den 1. december 2009, jf. dog stk. 2.
 Det foreslås i stk. 2, at lov om arbejdsmarkedsuddannelser § 16, stk. 1, 4. og 5. pkt., § 16, stk. 4, og § 17, stk. 2, 2. pkt., som affattet ved § 1, nr. 5-7, i denne lov, træder i kraft den 1. januar 2010. Baggrunden herfor er, at de nye godkendelser til at udbyde arbejdsmarkedsuddannelser og enkeltfag efter den gældende bestemmelse i § 16, stk. 1, er givet med virkning fra den 1. januar 2010.
Det foreslås i stk. 3, at VEU-centrene skal etableres den 1. januar 2010, samtidig med at godkendelser til de nye AMU-udbud får virkning.
Processen skal forberedes i efteråret 2009.
I forberedelserne indgår bl.a. beslutning om geografisk dækningsområde for de 8-14 VEU-centre på baggrund af en udtalelse fra Rådet for Voksen- og Efteruddannelse.
Forberedelserne omfatter endvidere udpegning af uddannelsesinstitutioner til VEU-centre.
Forud for udpegningen skal de godkendte udbydere af arbejdsmarkedsuddannelser i det pågældende område have mulighed for i forening at afgive indstilling til undervisningsministeren om ansvar for varetagelse af VEU-centerfunktion.
Herefter skal der indhentes en udtalelse fra Rådet for Voksen- og Efteruddannelse.
