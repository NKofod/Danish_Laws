Cirkulære om aftale om organisering af parternes fælles arbejde med kompetenceudvikling i staten (Til samtlige ministerier og styrelser mv.) Generelle bemærkninger 1. Skatteministeriet og Offentligt Ansattes Organisationer (Det Statslige Område), CO10, Centralorganisationen af 2010, Akademikerne og Lærernes Centralorganisation har den 28. september 2021 indgået vedlagte aftale om organisering af parternes fælles arbejde med kompetenceudvikling i staten.
 2. Der er tale om en revideret udgave af organiseringsaftalen af 11. december 2019. Der er foretaget ændringer i fordelingen af mandat mellem styre- og sekretariatsgruppen (tidligere teknikergruppen); en præcisering af Kompetencesekretariatets opgaveportefølje; og derudover er ansættelsesforhold og mandat for chefen for Kompetencesekretariatet præciseret.
Ikrafttræden Cirkulæret har virkning fra den 1. april 2021. Samtidig ophæves Skatteministeriets cirkulære af 11. december 2019 om aftale om organisering af parternes fælles arbejde med kompetenceudvikling i staten (Medst.nr. 085-19).
Skatteministeriet, Medarbejder- og Kompetencestyrelsen, den 18. oktober 2021 Mia Ebert Jørgensen Bilag Aftale om organisering af parternes fælles arbejde med kompetenceudvikling i staten - § 1. Formål For at understøtte det fælles arbejde med at fremme og understøtte målrettet kompetenceudvikling i staten er der etableret et fokuseret og styrket partssamarbejde, organiseret med en styregruppe, fire fondsgrupper, en sekretariatsgruppe og et kompetencesekretariat.
§ 2. Styregruppen Medarbejder- og Kompetencestyrelsen kan udpege fire medlemmer til styregruppen, mens Offentligt Ansattes Organisationer, Akademikerne, Lærernes Centralorganisation og Centralorganisationen af 2010 hver kan udpege et medlem til styregruppen.
 Stk. 2. Styregruppen varetager den overordnede politiske og strategiske ledelse af den partsfælles kompetenceindsats.
Stk. 3. Styregruppen drøfter løbende strategiske indsatsområder og fastsætter eventuelle indsatser, der ikke er finansieret af Den Statslige Kompetencefond.
Herunder også løbende opfølgning og afslutningsvis evaluering af tværgående indsatser.
§ 3. Fondsgrupperne For hvert fondsområde nedsættes en fondsgruppe, bestående af medlemmer udpeget af Medarbejder- og Kompetencestyrelsen og den relevante centralorganisation.
 Stk. 2. Uanset antal medlemmer har Medarbejder- og Kompetencestyrelsen og den relevante centralorganisation kun én stemme hver.
 Stk. 3. Inden for rammerne af Aftalen om Den Statslige Kompetencefond beslutter fondsgrupperne udmøntningen af midlerne for eget fondsområde.
 Stk. 4. Fondsgruppen har ansvaret for driften af fondsområdet, herunder at:
 Evaluere anvendelsen af fondsmidlerne;  Følge op på behandling af ansøgningerne;  Drøfte og vedtage indsatsområder inden for fondsområdet;  Drøfte og vedtage indsatsområder, der aftales i samarbejde med andre fondsområder.
Stk. 5. Parterne inden for et enkelt fondsområde kan opdele fondsområdet i underliggende kar, hvis der er enighed om det.
En eventuel underopdeling i kar ændrer ikke på stemmefordelingen mellem Medarbejder- og Kompetencestyrelsen og den relevante centralorganisation.
§ 4. Sekretariatsgruppen Sekretariatsgruppen drøfter og træffer beslutninger af betydning for Den Statslige Kompetencefond og Kompetencesekretariatets opgaveløsning inden for de overordnede rammer.
 Stk. 2. Sekretariatsgruppen skal i perioden sikre udmøntningen af CFU-forliget, det partsfælles samarbejde om kompetenceudvikling af statens ansatte og de fælles rammer for Den Statslige Kompetencefond.
 Sekretariatsgruppen har bl.a. ansvaret for:
  at sikre fremdrift i implementeringen af tværgående indsatser i samarbejde med Kompetencesekretariatet.
  at bidrage til udmøntningen af Aftalen om Den Statslige Kompetencefond.
  løbende at drøfte og træffe beslutninger om forhold, der har betydning for det partsfælles samarbejde angående kompetenceudvikling af statens ansatte.
 Stk. 3. Medarbejder- og Kompetencestyrelsen kan udpege tre medlemmer til Sekretariatsgruppen, mens Offentligt Ansattes Organisationer, Akademikerne og SKAF (Lærernes Centralorganisation og Centralorganisationen af 2010) hver kan udpege et medlem til Sekretariatsgruppen.
§ 5. Kompetencesekretariatet Kompetencesekretariatet er parternes fælles sekretariat og har til opgave at:
 1. Sekretariatsbetjene styregruppen, de fire fondsgrupper og sekretariatsgruppen samt øvrige grupper nedsat af parterne.
 2. Administrere, udmønte og følge op på anvendelsen af midler samt rådgive om muligheder for at opnå støtte fra Den Statslige Kompetencefond.
 3. Udmønte de tværgående indsatser samt de enkelte fondsgruppers særlige indsatser.
 4. Yde rådgivning om:
 a. anvendelsen af Aftalen om kompetenceudvikling og rådgivning om effektfuld tilrettelæggelse af kompetenceudvikling på statens arbejdspladser.
 b. kompetenceudvikling inden for den særlige strategiske retning, som parterne definerer og i starten af overenskomstperioden fastlægger i et afgrænset antal rådgivningsydelser.
5. Understøtte videndeling på tværs af statens arbejdspladser og udbrede viden om effektfuld kompetenceudvikling.
Herunder også opsamling og formidling af erfaringer om kompetenceudvikling på statens arbejdspladser.
 6. Kunne indgå i samarbejde om formidling af viden om kompetenceudvikling inden for Kompetencesekretariatets rådgivningsydelser og evt. særlige eller tværgående indsatser fx med universiteter og professionshøjskoler.
 7. Rådgive parterne om relevant lovgivning på uddannelsesområdet og varetage efter anvisning fra parterne, lovpligtige opgaver på området, eksempelvis HAKL.
 8. Sekretariatsbetjene i særskilte tilfælde, hvor parterne konkret aftaler det.
 Stk. 2. Den primære målgruppe for Kompetencesekretariatets rådgivning er samarbejdsudvalg på de statslige arbejdspladser samt de faglige organisationer under CFU og repræsentanter for de statslige arbejdsgivere.
 Kompetencesekretariatet kan desuden rekvireres af ledere og medarbejdere i fællesskab til at bidrage med viden og inspiration inden for de aftalte rådgivningsydelser lokalt på de statslige arbejdspladser.
 Stk. 3. Parterne varetager i fællesskab de ansættelsesmæssige forhold i relation til sekretariatschefen, herunder afholdelse af LUS, lønforhandlinger og lignende.
 Stk. 4. Kompetencesekretariatet ledes af en sekretariatschef, der har ansvaret for daglig drift, økonomi og ledelse af sekretariatet.
 Stk. 5. Parterne træffer i fællesskab beslutninger om større dispositioner, som sekretariatschefen vurderer, er udover vedkommendes stillingsfuldmagt.
§ 6. Ikrafttræden og opsigelse Denne aftale har virkning fra den 1. april 2021.
 Stk. 2. Samtidig ophæves aftale af 11. december 2019 om organisering af parternes fælles arbejde med kompetenceudvikling i staten.
 Stk. 3. Aftalen kan opsiges skriftligt med 3 måneders varsel til den 31. marts, dog tidligst til 31. marts 2024.
