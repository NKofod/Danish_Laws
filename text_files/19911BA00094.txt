Nr BSF 94 Forslag til folketingsbeslutning om en kvoteordning for opnåelse af dansk  

 statsborgerskab ved naturalisation Fremsat af Pia Kjærsgaard (FP) Kim Behnke (FP) Tom Behnke (FP) Aage  

 Brusgaard (FP) den 19. juni 1992 Folketinget pålægger regeringen at fremsætte lovforslag, hvorved der fastsættes en kvoteordning (måltal) for det antal danske statsborgerskaber, der ved naturalisation meddeles udenlandske ansøgere inden for hvert enkelt kalenderår.
Kvoten (måltallet) udgør fra og med kalenderåret 1993 og indtil videre højst 1.000 statsborgerskaber om året.
Bemærkninger til forslaget Dansk statsborgerskab erhverves af langt de fleste danskere ved fødslen.  

 Sådan har det været i århundreder.
Indimellem har der været behov for, at  

 fremmede, der oprindelig var kommet hertil som gæster, kunne tildeles dansk  

 statsborgerskab eller indfødsret.
Det var naturligt nok for mennesker, der  

 efter mange års ophold og integration i det danske samfund gjorde fyldest som  

 nyttige medborgere.
Grundloven åbner mulighed for, at Folketinget ved lov kan tildele  

 statsborgerskab til udlændinge.
Det bør naturligvis være en sjældenhed, at  

 dette sker.
Oftest bør statsborgerskab først tildeles, når en tilflytter og  

 dennes familie måske i en eller flere generationer har levet her i landet og  

 føler sig så dybt forankrede i det danske samfund, at dansk statsborgerskab  

 er en helt naturlig følge.
Under de skiftende regeringer Schluter er der sket en stærk lempelse af  

 mulighederne for at opnå dansk statsborgerskab.
Nu er det ikke blot mennesker  

 med naturlig tilknytning til Danmark eller Europa, ikke kun mennesker med  

 ønske om at leve sig ind i det danske samfund og dansk kultur; nu er det  

 mange tusinde personer med oprindelse i f.eks.
Pakistan, Iran, Irak, Libanon,  

 Marokko, Etiopien, Sri Lanka, Malaysia og Tyrkiet, der rask væk opnår dansk  

 statsborgerskab.
Alene ved det seneste lovforslag om indfødsrets meddelelse  

 (lovforslag nr.
L 269) fremsatte indenrigsministeren forslag om tildeling af  

 dansk statsborgerskab til 817 udlændinge, hvoraf langt de fleste kommer fra  

 de nævnte lande eller andre afrikanske eller asiatiske samfund.
 For den danske befolkning er det en meget farlig udvikling, at man fra  

 regeringens og folketingsflertallets side har bagatelliseret betydningen af  

 at opnå dansk statsborgerskab ved at sætte kravene til ansøgerne yderst lavt.
 For eksempel fremgår det af mindretalsudtalelsen i betænkningen over L  

 269, afgivet af Indfødsretsudvalget den 7. maj 1992, at der blot ved denne  

 ene lov blev tildelt dansk statsborgerskab til 30 personer, der er domfældt  

 for straffelovsovertrædelser, og at mindst 200 personer, dvs. en fjerdedel af  

 de nye danske statsborgere, har levet af skatteyderbetalt offentlig hjælp i  

 mere end sammenlagt 6 måneder inden for de seneste 5 år.
Fremskridtspartiet har i årevis markant advaret imod denne tendens.
Dansk  

 statsborgerskab må og skal ikke blive et samlebåndsprodukt, der uddeles til  

 tusinder af ansøgere.
Dansk statsborgerskab er en kæmpemæssig og værdifuld  

 gave, der kun bør tildeles en snæver kreds af mennesker, der hævet over al  

 tvivl vil bestræbe sig for at leve i harmoni med og til gavn for det danske  

 samfund.
Ethvert samfund må værne og beskytte sig selv.
Et af midlerne hertil  

 er at vise den yderste forsigtighed med tildeling af statsborgerskab til  

 fremmede.
Det er et almindeligt anerkendt princip overalt i verden.
Men i  

 Danmark er udviklingen ved at løbe helt af sporet.
Det er på denne generelle baggrund, forslagsstillerne fremsætter  

 nærværende beslutningsforslag.
Ifølge forslaget pålægger Folketinget  

 regeringen at fremsætte lovforslag om indførelse af en kvoteordning (måltal)  

 for det antal danske statsborgerskaber, der meddeles udenlandske ansøgere ved  

 naturalisation.
Kvoten (måltallet) fastsættes fra og med kalenderåret 1993 og  

 indtil videre til højst 1.000 statsborgerskaber årligt.
Forslaget skal ses i sammenhæng med beslutningsforslag nr.
B 93 om  

 styrkelse af kravene til opnåelse af dansk statsborgerskab, der samtidig  

 hermed er fremsat af forslagsstillerne.
De to forslag indebærer dels en kvantitativ forbedring ved at indføre den  

 nævnte kvote på højst 1.000 naturalisationer årligt, dels en kvalitativ  

 forbedring, der består i en styrkelse af de individuelle krav, der stilles  

 til ansøgerne.
Disse forbedringer bidrager til at afbøde nogle af de  

 væsentlige ulemper, der er resultatet af en årrækkes holdningsløs  

 udlændingepolitik, hvor det politiske flertal har fremmet en udvikling med  

 stærkt accelererende indvandring og væsentlig stigning i antallet af tildelte  

 statsborgerskaber, uden hensyn til at dette er klart stridende mod den danske  

 befolknings ønsker og uden nævneværdige, sammenhængende overvejelser om de  

 økonomiske, sociale og kulturelle konsekvenser i samfundet.
Denne holdningsløshed har som allerede påvist navnlig været markant under  

 regeringerne Schluter, og resultatet har da også været, at Danmark i Poul  

 Schluters statsministertid er rykket mere radikalt i retning af at blive et  

 multietnisk, multireligiøst og multikulturelt samfund end i nogen tidligere  

 epoke i Danmarkshistorien.
Denne udvikling har vel at mærke fundet sted, uden  

 at det politiske flertal på noget tidspunkt har været villig til at forelægge  

 sin udlændingepolitik for befolkningen.
Tværtimod har man fra dette flertals  

 side afvist Fremskridtspartiets mange opfordringer og det helt konkrete  

 forslag om at lægge spørgsmål om udlændingepolitik ud til folkeafstemning.
Der er imidlertid ingen tvivl om, at det nu er et stort og voksende  

 befolkningskrav, at lovgivningen om udlændinge på en række væsentlige områder  

 underkastes forbedringer.
Det er ikke i det lange løb acceptabelt, at  

 regeringen og det politiske etablissement er i opposition til befolkningens  

 flertal.
Både nærværende beslutningsforslag og det samtidig hermed fremsatte  

 forslag til folketingsbeslutning om styrkelse af kravene til opnåelse af  

 dansk statsborgerskab tjener til en sådan tiltrængt forbedring af  

 lovgivningen.
Fra justitsministerens side er fra tid til anden anført ønsket om  

 indførelse af kvoteordninger i forbindelse med behandlingen af regler om  

 flygtninge og indvandrere.
Således har ministeren ved en række lejligheder -  

 senest i et interview i tidsskriftet Exil, 1992, 1. årgang, nr. 1, p. 18,  

 taget til orde for en samlet kvote for indvandrere, flygtninge og  

 familiesammenføringer.
Justitsministeren udtaler i interviewet bl.a følgende:
». . . Det, jeg mener man bør diskutere, er en samlet kvote for  

 indvandrere, flygtninge og familiesammenføringer.
Altså enhver art af  

 opholdstilladelse/grundlag, der gives i Danmark.
Men altid sådan, at det sker  

 med fuld respekt af flygtningenes rettigheder.
Danmark ville aldrig nogen  

 sinde kunne etablere et kvotesystem, der tilsidesatte flygtningenes krav på  

 beskyttelse, når de melder sig ved den danske grænse.
Jeg erkender fuldt ud, at et sådant system vil kunne blive meget svært at  

 administrere, og at systemet ikke er enkelt.
Men det ville have den fordel,  

 at det ville tvinge danske politikere til at tage stilling til, hvor stort et  

 antal udlændinge man hvert år fandt det rigtigt at give et opholdsgrundlag i  

 Danmark«.
Nærværende beslutningsforslag er kun et forsigtigt første skridt i den  

 retning, justitsministeren nu - som ofte før - har peget, idet forslaget  

 alene omfatter antallet af tildelte statsborgerskaber.
Forslagsstillerne  

 deltager meget gerne i en yderligere lovgivning, ved hvilken der indføres  

 generelle kvoteordninger også for antallet af flygtninge, indvandrere og  

 familiesammenførte, uanset om disse søger dansk statsborgerskab.
 Forslagsstillerne finder i øvrigt, at det er beklageligt, at  

 justitsministeren nu efterhånden i en årrække har ventileret ønsker om  

 kvoteordninger uden nogen sinde at uddybe sine synspunkter, tage lovinitiativ  

 eller blot orientere sig hos Folketingets partier om, hvorvidt et flertal  

 kunne tilvejebringes for at arbejde mere detaljeret med at fastsætte kvoter.  

 Det er naturligvis en helt uholdbar samfundstilstand, at indvandringen finder  

 sted, uden at nogen ansvarlige politikere ønsker at tage stilling til, hvor  

 stort et antal udlændinge man ønsker at give opholdsgrundlag i Danmark, og  

 regeringen kan ikke ansvarsfraskrive sin passivitet ved, at justitsministeren  

 i ny og næ antyder, at han er i opposition til regeringens officielle  

 udlændingepolitik.
En lovgivning som den i dette beslutningsforslag foreslåede sikrer, at det  

 ikke længere alene er ansøgernes kvantitative behov, der styrer antallet af  

 meddelte statsborgerskaber.
Der fastsættes ved den foreslåede lovgivning en  

 kvoteordning (måltal) på - indtil videre - højst 1.000 statsborgerskaber om  

 året.
Folketinget kan naturligvis til enhver tid forhøje eller reducere kvoten  

 på grundlag af indhøstede erfaringer, ligesom fastsættelse af en kvoteordning  

 ikke kan forhindre, at regeringen fremsætter forslag om naturalisationslove  

 for et større eller mindre antal ansøgere end den fastsatte kvote.
Når  

 forslaget er vedtaget, vil der imidlertid herved være fastsat et måltal, som  

 ansvarlige myndigheder helt naturligt vil bestræbe sig til det yderste for at  

 overholde.
 Opbruges kvoten i et kalenderår, vil dette ikke være til hinder for, at de  

 pågældende ansøgere opnår naturalisation i et efterfølgende kalenderår.
 Anvendelsen af kvoteordningen bør ske i et snævert samarbejde mellem  

 Folketinget og indenrigsministeren, idet der bl.a. kan tilrettelægges løbende  

 konsultationer, der sikrer, at man ved behandlingen af ansøgninger i  

 administrationen og i Indfødsretsudvalget navnlig tilgodeser ansøgere, der  

 kan tilføre det danske samfund værdifulde bidrag, f.eks. på det  

 erhvervsmæssige, uddannelsesmæssige eller andre væsentlige områder.
