Nr BSF 128 Forslag til folketingsbeslutning om beskyttelse mod skatteplyndring som  

 følge af den 18. almindelige vurdering af landets faste ejendomme Fremsat af Dohrmann (FP) Ove Jensen (FP) Pia Kjærsgaard (FP) Poulsgaard  

 (FP) den 12. marts 1986 Folketinget opfordrer regeringen til at fremsætte de nødvendige lovforslag, således at beskatningsniveauet fastholdes for så vidt angår lejeværdi af egen bolig, formueskat og ejendomsskat.
Der tilsigtes med andre ord en fastfrysning eller neutralisering af de skattemæssige virkninger af den 18. almindelige vurdering af landets faste ejendomme.
BEMÆRKNINGER TIL FORSLAGET Den 18. almindelige vurdering pr. 1. januar 1986 af ejendommes kontantværdi m.v. vil, såfremt folketinget ikke griber ind og ændrer de nugældende regler, blive så stort et økonomisk chok for ca. 160.000 familier, at mange af dem simpelt hen ikke kan klare byrderne og derfor må gå fra hus og hjem.
En sådan uforskyldt menneskelig tragedie kan fremskridtspartiet ikke - og forhåbentlig heller ingen andre partier - under nogen omstændigheder acceptere.
Ifølge de foreliggende tal vil den nye vurdering skabe et hidtil uset antal boligejere, der på papiret ser meget velhavende ud, men som i virkeligheden allerede nu må spinke og spare for at klare forpligtelserne.
Gældende regler for lejeværdi af egen bolig, formuebeskatning og stadig stigende ejendomsskatter, hvor fradragsretten tilmed er afskaffet, er vedtaget i forventning om et fortsat inflationssamfund, hvor lønninger og priser følger den velkendte spiral.
Alle må imidlertid erkende, at såvel udefra kommende påvirkninger, f.eks. rentefald, som hjemlige forhold, bl.a. 2 pct.-overenskomstindgrebet, har bevirket, at meget ser helt anderledes ud end for blot få år siden.
Skattetrykket må sænkes og tilpasses virkelighedens verden.
Ellers afskæres familier med jævne indkomster fra at erhverve og bo i egne boliger.
Fremskridtspartiet ser naturligvis helst beslutningsforslaget vedtaget uændret.
For titusinder af familier er problemet imidlertid så alvorligt, at mindre detaljer i forslaget ikke må forhindre, at et folketingsflertal kan samles om at afbøde de værste virkninger af den 18. almindelige vurdering.
