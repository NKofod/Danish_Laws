(Til de højere  

 uddannelsesinstitutioner, teknika og sociale højskoler m.fl. institutioner) Rigsrevisionen har i forbindelse med en undersøgelse af omfanget af  

 deltidsbeskæftigede læreres undervisning og indtægter ved nogle  

 uddannelsesinstitutioner konstateret, at der i flere tilfælde er sket  

 overskridelse af de for de pågældende lærere fastsatte timetalsnormer, jf.  

 herved en af rigsrevisor i henhold til lov om revisionen af statens  

 regnskaber afgiven beretning til statsrevisorerne.
Undersøgelsen har omfattet  

 både timelønnede lærerkræfter (undervisningsassistenter, eksterne lektorer  

 m.fl.) og lærerkræfter, der oppebærer en kvotadel af lønnen for  

 heltidsbeskæftigede lærere.
 Det fremgår af finansministeriets cirkulære af 4. april 1978 om  

 vederlæggelse m.v. af timelønnet undervisning, pkt. 14, at det  

 arbejdstimetal, der er forbundet med en timelønnet lærers undervisning, ikke  

 kan overstige 250 timer pr. semester eller halvår, svarende til 500 timer  

 årlig, medmindre der ud fra hensynet til tilrettelæggelsen og gennemførelsen  

 af undervisningen er indgået særlig aftale med den forhandlingsberettigede  

 organisation om et højere arbejdstimetal, at motiveret anmodning om  

 indgivelse af sådan aftale skal fremsættes over for organisationen såvidt  

 muligt 2 måneder før undervisningens påbegyndelse, og at det arbejdstimetal,  

 der kan indgås aftale om, dog højst kan udgøre 780 timer årlig (3/8  

 beskæftigelsesgrad). Finansministeriet har i følgeskrivelse af s.d., pkt. 8,  

 desuden fremhævet, at ansættelse med et højere arbejdstimetal end 780 skal  

 ske på kvotalønbasis, og at deltidsbeskæftigelse med mere end 1040 timer  

 årlig (1/2 beskæftigelsesgrad) ifølge reglerne om stillingskontrol  

 forudsætter, at der er oprettet en stilling, jf. finansministeriets  

 budgetvejledning (1975) pkt. 71.1. Undervisningsministeriet har ligeledes ved  

 skrivelse af 7. april 1978, hvormed førnævnte cirkulære og følgeskrivelse  

 blev udsendt til institutionerne, peget på den ved cirkulæret indførte  

 overgrænse for timelønnet ansættelse på 3/8 beskæftigelsesgrad samt på, at  

 oprettelse af stillinger med over 1/2 beskæftigelsesgrad - eller for så vidt  

 angår tjenestemandsstillinger forslag om oprettelse af stillinger med 3/8  

 beskæftigelsesgrad eller derover - efter reglerne om stillingskontrol skal  

 forelægges for finansministeriet.
 Der er endvidere i aftale af 4. november 1975 mellem finansministeriet og  

 Akademikernes Centralorganisation vedrørende eksterne lektorers  

 ansættelsesforhold ved universiteterne og de under undervisningsministeriet  

 hørende højere læreanstalter anført et maksimum pr. semester på 251  

 arbejdstimer, hvilket timetal kun vil kunne overskrides efter indhentet  

 godkendelse fra undervisningsministeriet.
Undervisningsministeriet skal efter den givne anledning henlede  

 opmærksomheden på såvel de specielle for de forskellige kategorier af  

 timelønnede lærere fastsatte timetalsgrænser som de for stillingskontrol og  

 -oprettelse gældende regler og indskærpe nødvendigheden af en overholdelse af  

 disse timetalsnormer.
Der forudsættes i denne sammenhæng af institutionerne  

 ført kontrol med de deltidsbeskæftigede læreres timetal, herunder tillige  

 gennem løbende indrapportering om undervisningens afvikling, således at der i  

 tide kan rettes henvendelse til den forhandlingsberettigede organisation  

 eller ministeriet i tilfælde, hvor en overskridelse af timetalsgrænserne for  

 timelønnede må påregnes, eller hvor der vil være behov for oprettelse af  

 stillinger.
Ansøgning om oprettelse af stillinger skal som tidligere meddelt  

 fremsendes til direktoratet for de videregående uddannelser.
 Der må selvsagt på tilsvarende måde føres kontrol med overholdelsen af  

 fastsatte timetalsnormer for andre stillingsgrupper end de omhandlede  

 lærerkræfter.
 P.M.V.
 E.B.
