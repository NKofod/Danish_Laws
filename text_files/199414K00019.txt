Nr BTL 19 Betænkning over I. (L 19) Forslag til lov om Hovedstadens  

 Sygehusfællesskab II. (L 20) Forslag til lov om ændring af forskellige love  

 (Ændringer i forbindelse med etablering af Hovedstadens Sygehusfællesskab)  

  

 Nr L 19 1994-95, 1. samling Afgivet af Sundhedsudvalget Afgivet: 19941207 Udvalget har behandlet lovforslagene i en række møder og har herunder stillet spørgsmål til sundhedsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Dansk Sygepleje Vikarservice, Foreningen af Speciallæger, Foreningen af Yngre Læger, Kommunernes Landsforening og Statsrevisoratet.
 Der er af sundhedsministeren stillet ændringsforslag til det under I  

 nævnte lovforslag (L 19), hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) det under I nævnte lovforslag  

 til vedtagelse med de stillede ændringsforslag og det under II nævnte  

 lovforslag til vedtagelse uændret.
 Et flertal inden for flertallet (Socialdemokratiets, Det Konservative  

 Folkepartis, Det Radikale Venstres og Centrum-Demokraternes medlemmer af  

 udvalget) lægger vægt på, at der med oprettelsen af Hovedstadens  

 Sygehusfællesskab skabes mulighed for gennem en fælles planlægning, herunder  

 en samling af specialiserede lands- og landsdelsafdelinger, at sikre en bedre  

 udnyttelse af sygehuskapaciteten i hovedstadsområdet til gavn for  

 patienterne.
 Det skal endvidere understreges, at der ikke sker indskrænkninger i  

 borgernes frie sygehusvalg i forbindelse med etableringen af  

 sygehusfællesskabet.
 Flertallet lægger afgørende vægt på, at Hovedstadens Sygehusfællesskab  

 aktivt arbejder for at udbygge og styrke samarbejdet med den primære  

 sundhedssektor i de to kommuner.
 Det skal videre fremhæves, at sundhedsministeren har tilkendegivet, at  

 sygehusfællesskabet i forbindelse med Sundhedsstyrelsens dimensionering af  

 uddannelseskapaciteten for den lægelige videreuddannelse indgår med en vægt,  

 der afspejler fællesskabets status som landets største  

 universitetssygehusvæsen.
På overenskomstområdet ønsker flertallet at understrege, at  

 sygehusfællesskabet skal arbejde for at reducere antallet af overenskomster  

 og for, at disse i øvrigt bliver så enkle, åbne og fleksible som muligt.
Det  

 skal i den forbindelse understreges, at sygehusfællesskabet ikke må blive  

 lønførende på sygehusområdet.
 I forbindelse med arbejdet i den kommende bestyrelse for  

 sygehusfællesskabet bør der være den størst mulige åbenhed i forhold til  

 offentligheden og fællesskabets personale.
Flertallet ønsker desuden at understrege behovet for, at der mellem  

 sygehusfællesskabet og Københavns Amt etableres et godt og tillidsfuldt  

 samarbejde.
Flertallet vil se positivt på, hvis Københavns Amt senere måtte  

 ønske at deltage i sygehusfællesskabet.
Flertallet lægger endelig vægt på, at sundhedsministeren har  

 tilkendegivet, at et eventuelt underskud i sygehusfællesskabet skal dækkes af  

 Københavns og Frederiksberg Kommuner.
Staten kan således ikke medvirke til at  

 dække et eventuelt underskud, uden at der tilvejebringes hjemmel hertil ved  

 lov eller bevillingslov.
Et mindretal inden for flertallet (Fremskridtspartiets medlem af udvalget)  

 ser positivt på mange af aspekterne i lovforslaget.
Mindretallet har dog  

 betænkeligheder ved, hvorvidt det kan sikres, at afstanden til hospitalerne  

 for borgerne kan opretholdes, som den er i dag.
Fremskridtspartiet ønsker  

 således, at Hovedstadens Sygehusfællesskab tilstræber, at de nuværende  

 afstande til hospitalerne ikke ændrer sig efter etableringen af fællesskabet.
 Fremskridtspartiet ønsker, at man ikke på længere sigt f.eks. om 25-30 år  

 lukker et eller flere af de hospitaler, der indgår i Hovedstadens  

 Sygehusfællesskab, med den begrundelse, at de ikke har specialafdelinger.
Et mindretal (Venstres medlemmer af udvalget) indstiller  

 lovforslagene til forkastelse ved 3. behandling.
Mindretallet vil  

 stemme hverken for eller imod de til det under I nævnte lovforslag stillede  

 ændringsforslag.
 Det er mindretallets opfattelse, at Hovedstadens Sygehusfællesskab er  

 udemokratisk, monopoldannende samt kan bevirke en skævvridning inden for  

 sygehusområdet i Danmark.
Det er Venstres holdning, at der skal være så stor åbenhed om politiske  

 beslutninger som muligt, og at der skal være direkte valg til politiske  

 organer.
Det er ligeledes partiets holdning, at de, der lægger udgifts- og  

 serviceniveauet, skal stå direkte til ansvar over for de borgere, der skal  

 betjenes og betale regningen.
Samtidig er det mindretallets overbevisning, at  

 de lokale politiske organer, kommunalbestyrelse og amtsråd, bedst kender til  

 de lokale problemer og derfor også bedst kan løse dem.
Det mener mindretallet  

 ikke sygehusfællesskabet giver mulighed for, tværtimod.
Som illustration af  

 sygehusfællesskabets manglende åbenhed ønsker mindretallet at citere følgende  

 udtalelse fra et af sundhedsministerens svar til udvalget: »Ligeledes  

 vil kommunalbestyrelsen, under respekt af regler om tavshedspligt, kunne  

 afæske repræsentanten(erne) i sygehusfællesskabets bestyrelse oplysninger om  

 sygehusfællesskabets virksomhed«.
En efter mindretallets opfattelse  

 besynderlig udtalelse, der helt afslører, hvor lukket og udemokratisk dette  

 fællesskab bliver.
Venstre mener, at det overordnede mål med Hovedstadens Sygehusfællesskab,  

 »at sikre borgerne adgang til undersøgelse, behandling og pleje af høj  

 kvalitet«, kan opnås på bedre måder end ved oprettelsen af dette  

 lukkede, monopolagtige fællesskab.
Ifølge et af sundhedsministerens svar til  

 udvalget vil det f.eks. ikke være muligt for borgerrepræsentationen i  

 København eller kommunalbestyrelsen på Frederiksberg at sikre deres borgere  

 behandling på et andet sygehus f.eks. et privathospital, hvis det skulle vise  

 sig, at ventetiden bliver for lang inden for Hovedstadens Sygehusfællesskab.  

 Ministeren skriver blandt andet: »De to kommuner har derfor ikke længere  

 direkte indflydelse på, hvor deres borgere modtager sygebehandling«, og  

 videre: »Da varetagelsen af sygehusvæsenet således entydigt og  

 udtømmende henlægges til sygehusfællesskabet, vil de to kommuner være  

 afskåret fra at yde tilskud til behandling på sygehuse og herunder også  

 private«.
Med disse udtalelser fra sundhedsministeren viser regeringen,  

 at oprettelsen af dette sygehusfællesskab griber langt videre ind i det  

 amtskommunale selvstyre, end lovforslaget umiddelbart lægger op til.
 Et andet mindretal (Socialistisk Folkepartis medlem af udvalget)  

 indstiller lovforslagene til forkastelse ved 3. behandling.  

 Mindretallet vil dog stemme for de til det under I nævnte lovforslag stillede  

 ændringsforslag.
 Det er mindretallets opfattelse, at Hovedstadens Sygehusfællesskab ikke  

 vil kunne opfylde sit formål: at skabe en samordning og bedre  

 sygehusbetjening i hele Storkøbenhavn, eftersom Københavns Amt ikke indgår i  

 fællesskabet og arbejdet i den primære sundhedssektor bliver skilt fra  

 arbejdet i sygehussektoren.
 Derudover indebærer fællesskabskonstruktionen en række principielle  

 problemer:
 - Hovedstadens Sygehusfællesskab er udemokratisk, fordi konstruktionen  

 bygger på indirekte valg.
 - Således som vedtægterne for Hovedstadens Sygehusfællesskab er udformet,  

 giver de på sigt mulighed for, at private interesser kan øve indflydelse på  

 styrelsen af det offentlige sundhedsvæsen.
 - Hovedstadens Sygehusfællesskab fremmer »pengene følger  

 patienten-modeller« inden for sundhedsvæsenet, fordi Hovedstadens  

 Sygehusfællesskab får en interesse i at lokke patienter ind i dets store  

 system.
 - Man kan frygte, at Hovedstadens Sygehusfællesskab som model breder sig  

 til flere amter, således at man ad den vej får nedlagt amterne, uden at man  

 regionalt og i Folketinget har diskuteret en alternativ opgave- og  

 byrdefordeling.
 - Medlemmerne i bestyrelsen for Hovedstadens Sygehusfællesskab har færre  

 demokratiske rettigheder end medlemmer af et amtsligt sundhedsudvalg.
 - Arbejdet i Hovedstadens Sygehusfællesskabs bestyrelse er så godt som  

 lukket for offentlig indsigt på trods af, at sygehusfællesskabet som  

 myndighed er omfattet af lov om offentlighed i forvaltningen.
Det er SF's opfattelse, at lovgivningsprocessen omkring vedtagelsen af  

 Hovedstadens Sygehusfællesskab har været dybt kritisabel, eftersom  

 konstruktionen i al væsentlighed er vedtaget i forbindelse med  

 økonomiforhandlingerne mellem regeringen og Københavns og Frederiksberg  

 Kommuner.
De berørte byråd og Folketinget har dermed blot fungeret som  

 ekspeditionskontorer.
Og dette til trods for, at Hovedstadens  

 Sygehusfællesskab er begyndelsen til en ny opgave- og byrdefordeling, som kan  

 få stor betydning for det danske sundhedsvæsen og dermed amternes og  

 hovedstadens fremtidige struktur.
Ændringsforslag til I.
Forslag til lov om Hovedstadens Sygehusfællesskab Af  

sundhedsministeren, tiltrådt af et flertal (S, KF, SF, FP, RV  

 og CD):
 Til § 6 1) Efter stk. 1 indsættes som nye stykker:
 »Stk. 2. Ved revisionen af de under sygehusfællesskabet  

 hørende regnskabsområder skal det, ud over hvad der følger af stk. 1, påses,  

 at der ved forvaltningen af midlerne og driften af de virksomheder, hvis  

 regnskaber er omfattet af revisionen, er taget skyldige økonomiske hensyn.
 Stk. 3. Rigsrevisor kan af egen drift eller på anmodning af  

 statsrevisorerne foranstalte undersøgelser i henhold til rigsrevisorloven af  

 sygehusfællesskabets regnskaber samt udvalgte regnskabsområder herunder.  

 Rigsrevisor har til brug for sådanne undersøgelser adgang til  

 sygehusfællesskabets regnskabsmateriale m.v. i overensstemmelse med  

 rigsrevisorlovens §§ 12 og 13.
Stk. 4. Københavns og Frederiksberg Kommuners revisorer kan på  

 tilsvarende måde som rigsrevisor foranstalte undersøgelser af  

 sygehusfællesskabets regnskaber, jf. stk. 3.« Til § 20 2) I stk. 7 ændres »stk. 1, 4 og 5« til:  

 »stk. 1 og 4«.
Bemærkninger Til nr. 1. Ifølge lovforslagets § 6 skal Hovedstadens Sygehusfællesskab  

 følge reglerne om økonomiforvaltning og revisionsordning i lov om kommunernes  

 styrelse, medmindre andet er fastsat i loven eller i sygehusfællesskabets  

 vedtægt.
For så vidt angår revisionsordningen, indebærer henvisningen til lov  

 om kommunernes styrelse, at sygehusfællesskabet ikke efter loven vil være  

 undergivet obligatorisk forvaltningsrevision, men alene finansiel revision.
Med ændringsforslaget foreslås, at sygehusfællesskabet også undergives  

 forvaltningsrevision, ligesom det er tilfældet ved revision af statens  

 regnskaber, jf. § 3 i lov om revision af statens regnskaber m.m.
Ved  

 revisionen af de under sygehusfællesskabet hørende regnskabsområder vil det  

 således foruden den finansielle revision også skulle påses, at der er taget  

 skyldige økonomiske hensyn ved forvaltningen af de midler og driften af de  

 virksomheder, der er omfattet af sygehusfællesskabets regnskab.
Desuden foreslås, at rigsrevisor får mulighed for af egen drift eller  

 efter anmodning fra statsrevisorerne at foranstalte undersøgelser af  

 sygehusfællesskabets regnskaber samt udvalgte regnskabsområder herunder.
Da  

 sygehusfællesskabet modtager statstilskud, har rigsrevisor i kraft af  

 rigsrevisorlovens § 4 adgang til gennem sundhedsministeren at kræve  

 regnskabet forelagt til gennemgang.
Ved gennemgangen påses, at regnskabet er  

 underlagt betryggende revision, at vilkårene for tilskud m.v. er opfyldt, at  

 midlerne er anvendt i overensstemmelse med givne bestemmelser, og at der i  

 øvrigt er taget skyldige økonomiske hensyn ved forvaltningen af midlerne.
Det har ikke været hensigten med lovforslaget at fratage statsrevisorerne  

 og dermed Folketinget indseende med sygehusfællesskabet.
Med  

 ændringsforslaget understreges, at statsrevisorerne har fuld adgang til de  

 revisionsmæssige undersøgelser af sygehusfællesskabets forhold, som man måtte  

 ønske.
Desuden får rigsrevisor med ændringsforslaget direkte adgang til  

 materiale fra sygehusfællesskabet, som man måtte have behov for i sådanne  

 undersøgelser.
 Da sygehusfællesskabet for størstedelen finansieres af Københavns og  

 Frederiksberg Kommuner, er det fundet rimeligt at give de to kommuners  

 revisioner en tilsvarende adgang til at foranstalte undersøgelser.
 Til nr. 2. I § 20, stk. 7, udgår henvisningen til stk. 5, idet det ikke  

 har været hensigten, at statens indskud i sygehusfællesskabet af opsparede  

 drifts- og anlægsmidler vedrørende Rigshospitalet sker med en tolvtedel  

 månedligt, men umiddelbart i forbindelse med etableringen af  

 sygehusfællesskabet.
Tove Lindbo Larsen (S) nfmd.
Lone Møller (S) Hans Jørgen Jensen (S)  

 Martin Glerup (S) Jytte Wittrock (S) Jørn Jespersen (SF) Vibeke Peschardt  

 (RV) Anni Svanholt (SF) Sonja Albrink (CD) Jørgen Winther (V) Mariann Fischer  

 Boel (V) Ester Larsen (V) fmd.
Kim Mouritsen (V) Karen Højte Jensen  

 (KF) Agnete Laustsen (KF) Henriette Kjær (KF) Jan Køpke Christensen (FP) Enhedslisten havde ikke medlemmer i udvalget.
