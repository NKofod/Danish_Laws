Skrivelse om, hvorvidt et byrådsmedlem,  

 der er idømt en bøde på 1.000 kr. for overtrædelse  

 af lov om ydelse af juridisk bistand samt om detektivvirksomhed m.v., er  

 valgbar (Fra Valgbarhedsnævnet til et byråd) Ved brev af 19. juni 2000 har X Byråd i henhold til  

 den kommunale valglovs § 101, stk. 4, indberettet til  

 Valgbarhedsnævnet, at byrådsmedlem NN den 8. maj 2000 ved Retten  

 i Y er blevet idømt en bøde på 1.000 kr. for  

 overtrædelse af lov om ydelse af juridisk bistand samt om  

 detektivvirksomhed m.v.
 Det fremgår af sagen, at den pågældende  

 er idømt bøde for overtrædelse af lov om ydelse af  

 juridisk bistand samt om detektivvirksomhed m.v. jf. lov nr. 565 af 28. juni  

 1986 § 2, stk. 1, nr. 3, ved som indehaver af en virksomhed at have  

 været ansvarlig bl.a. for, at virksomheden den 19. august 1998, den 29.  

 september 1998, samt den 12. november 1998 og 7. januar 1999 i lokale  

 distriktsblade har annonceret med udarbejdelse af dokumenter og foretagelse  

 af samtlige ekspeditioner i forbindelse med berigtigelse af ejendomshandler  

 og derved givet almenheden eller sin virksomhed ubekendte personer det  

 indtryk, at virksomheden yder juridisk rådgivning eller anden  

 retshjælp.
 I denne anledning skal man meddele, at  

 Valgbarhedsnævnet har fundet, at den begåede handling ikke i  

 almindeligt omdømme gør den pågældende  

 uværdig til at være medlem af kommunale råd, jf. den  

 kommunale valglovs § 4.
 Den pågældende må derfor anses for  

 valgbar.
