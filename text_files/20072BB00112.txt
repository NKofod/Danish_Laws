Fremsat den 15. april 2008 af Martin Henriksen (DF), Kristian Thulesen Dahl (DF), Marlene Harpsøe (DF), Pia Kjærsgaard (DF), Søren Krarup (DF), Karin Nødgaard (DF) og Peter Skaarup (DF) Forslag til folketingsbeslutning om en henstilling til indvandrere om ikke at bære tørklæder i folkeskolen Folketinget pålægger regeringen at sikre, at kommunerne kommer med en henstilling til indvandrerfamilierne og folkeskolerne i Danmark om, at det danske samfund frabeder sig anvendelse af hovedtørklæde for piger under 18 år i folkeskolerne i Danmark.
Bemærkninger til forslaget Forslagsstillerne har den opfattelse, at det muslimske tørklæde forhindrer en fornuftig integration i det danske samfund.
På den baggrund ønsker forslagsstillerne et tørklædeforbud i folkeskolen og på andre offentlige institutioner.
Forslagsstillerne har noteret sig, at Dansk Folkeparti står alene med ønsket om et forbud.
Til gengæld har forslagsstillerne med tilfredshed noteret sig, at der iblandt Folketingets øvrige partier har været udtalt opbakning til et forslag fra Svendborg Kommune, der lyder: »Svendborg Byråd kommer med en henstilling til indvandrerfamilierne og folkeskoler i Svendborg om, at vi frabeder anvendelse af hovedtørklæde for piger under 18 år i folkeskolerne i Svendborg.« På den baggrund foreslås, at Folketinget pålægger regeringen at komme med en lignende henstilling på landsplan.
 Forslagsstilleren i Svendborg Byråd er Medhat Khattab (NA). Han har udtalt følgende til Ritzau den 31. marts 2008:
»»Det her handler om en holdningsbearbejdelse blandt indvandrerfamilierne.
Vi skal som politikere ikke altid stikke hovedet i busken og være bange for at tage diskussionen.
For det går elendigt med integrationen i Danmark, og et opgør med hovedtørklæderne kan derfor være et skridt i den rigtige retning.« »Men når man siger, at pigerne selv vælger det, så passer det ikke. 7-8 årige piger vælger ikke selv, om de vil gå med tørklæde.
Det gør deres forældre«, siger han, og peger på, at tørklæder skaber splittelse blandt børnene.
»Jeg er selv muslim, og der står ingen steder i Koranen, at 7-8 årige piger skal have tørklæde på.
Og det er synd for dem, at veninderne i skolen behandler dem anderledes, fordi de har tørklæde på.
Det her forslag er for indvandrernes egen skyld««.
 Det Konservative Folkepartis integrationsordfører Helle Sjelle har udtalt følgende til Ritzau den 31. marts 2008:
 »Det er helt rimeligt, at myndighederne henstiller, at små piger ikke dækkes til med tørklæder, hvis det i konkrete tilfælde går ud over integrationen og pigernes kontakt med deres kammerater«.
 Socialdemokraternes integrationsordfører Henrik Dam Kristensen har udtalt følgende til Ritzau den 31. marts 2008:
»Jeg bryder mig ikke om tørklæder, fordi det sender nogle forkerte signaler.
Og hvis tørklæderne bliver båret efter faderens ønske, er jeg imod det.
Men vi har religionsfrihed i Danmark, og jeg mener ikke, man kan forbyde det.
Men jeg synes, det er en god og vigtig debat, som de vil tage i Svendborg«.
 På den baggrund har forslagsstillerne fremsat beslutningsforslaget.
Skriftlig fremsættelse Martin Henriksen (DF):
 Forslag til folketingsbeslutning om en henstilling til indvandrere om ikke at bære tørklæder i folkeskolen.
(Beslutningsforslag nr.
B 112).
