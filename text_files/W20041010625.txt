Ankestyrelsens principafgørelse P-12-04 om løbende personligt tillæg - supplement til brøkpension - fælles husførelse med moder - pension Resume:
Der kunne ikke ydes løbende personligt tillæg som supplement til brøkpension til en kvinde, der i mere end 3 år havde haft sin moder boende, medens der blev søgt om opholdstilladelse i Danmark.
Hun havde ikke forsørgelsespligt overfor sin moder, og udgiften hertil kunne ikke medtages ved behovsvurderingen.
 Love:
Lov om højeste, mellemste, forhøjet almindelig og almindelig førtidspension m.v. - lov nr. 1164 af 19. december 2003 - § 17, stk. 2 Sagsfremstilling:
 Ansøger var tilkendt mellemste førtidspension med 22/40. Der blev af økonomiske årsager søgt om løbende personligt tillæg til dækning af forsørgelse af ansøger og hendes moder, som hun har haft boende siden november 2000 under dennes ansøgning om opholdstilladelse i Danmark.
 Moderen bidrog ikke økonomisk til husholdningen.
 Kommunen gav i maj 2003 afslag på ansøgning om løbende personligt tillæg som supplement til brøkpensionen.
 I november 2003 tiltrådte nævnet kommunens afgørelse.
 Sagen blev behandlet i principielt møde med henblik på afklaring af, hvilken betydning det havde for retten til løbende personligt tillæg, at ansøger delte husstand med en person, som søgte opholdstilladelse i Danmark.
 Afgørelse:
 Ansøger havde ikke ret til løbende personligt tillæg som supplement til sin brøkpension.
 Begrundelsen var, at hendes økonomiske forhold efter en konkret vurdering ikke kunne anses for at være særlig vanskelige.
 Der blev lagt vægt på, at hun siden november 2000 havde haft sin moder boende, mens denne søgte om opholdstilladelse i Danmark.
Ansøger havde imidlertid ikke forsørgelsespligt overfor sin moder.
Udgifterne til moderens forsørgelse kunne derfor ikke medtages ved vurderingen af, om der kunne ydes personligt tillæg til ansøger.
Ankestyrelsen var enig med såvel kommune som nævn i, at de godkendte faste udgifter måtte deles ligeligt mellem ansøger og hendes moder, således at de faste godkendte udgifter på 2.825 kr. blev delt ligeligt med 1.413 kr. til hver.
Ansøger modtog brøkpension med 5.815 kr. månedlig, og ville herefter have et månedligt rådighedsbeløb på 4.402 kr.
Det blev lagt til grund, at selv om moderen ikke bidrog til husholdningen, så havde de fælles husførelse.
En ligedeling af de faste godkendte udgifter  var derfor i overensstemmelse med hidtidig praksis.
