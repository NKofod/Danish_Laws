Skriftlig fremsættelse (29. marts 2012) Social- og integrationsministeren (Karen Hækkerup) Herved tillader jeg mig for Folketinget at fremsætte:
Forslag til lov om ændring af lov om retssikkerhed og administration på det sociale område (Børnerådets fortalervirksomhed) (Lovforslag nr.
L 142) Formålet er at styrke Børnerådets fortalervirksomhed med henblik på at fremme børns rettigheder, herunder i henhold til FNs Konvention om Barnets Rettigheder.
Forslaget skal ses i sammenhæng med satspuljeforhandlingerne for 2012, hvor der blev afsat midler til en styrkelse af Børnerådets fortalervirksomhed samt til at styrke Folketingets Ombudsmands kompetencer på børneområdet.
 Lovforslaget tydeliggør Børnerådets virksomhed, herunder særligt i forhold til følgende 2 elementer:
1) Børnerådets funktion som uafhængig fortalervirksomhed over for regering og Folketing præciseres.
Baggrunden for dette er et ønske om at tydeliggøre Børnerådets funktion som officielt talerør for børns rettigheder.
2) Det fastsættes, at Børnerådet som led i sin fortalervirksomhed kan anmode institutioner, hvor børn opholder sig, om at aflægge besøg.
Formålet er at give rådet mulighed for at indhente konkret, aktuel viden om børns opvækstvilkår, herunder også om de børn, som ikke så ofte selv kommer til orde i debatten.
Efter bestemmelsen kan Børnerådet som fortaler alene formidle generel viden om børns forhold.
 Det foreslås, at loven træder i kraft den 1. juli 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
