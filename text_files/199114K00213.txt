Nr BTL 213 Betænkning over Forslag til lov om ændring af forskellige skattelove  

 (Acontoskat for selskaber m.v.)   

 Nr L 213 1991-92, 1. samling Afgivet af Skatteudvalget Afgivet: 19920408 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige henvendelser fra:
Finansrådet, Kommunernes Landsforening og Københavns Kommune.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 stillede ændringsforslag.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling, men kan  

 stemme for de stillede ændringsforslag, som alle er opstramninger i forhold  

 til det oprindelige lovforslag.
Mindretallet bemærker i øvrigt, at lovforslaget er blevet solgt som en  

 særlig snedig ændring af selskabsskatteprocenten.
Ved at fremrykke betalingen  

 skulle selskaberne ifølge bemærkningerne til lovforslaget i princippet selv  

 komme til at betale for nedsættelsen af skatteprocenten - efter  

 ræsonnementet: Det er klogere med en lavere procent og kort kredittid end en  

 højere procent og lang uigennemskuelig kredittid.
SF er enig i det hensigtsmæssige i at fremrykke betalingen.
SF er også  

 enig i, at kort kredittid og modsvarende lavere skatteprocenter er klogere  

 end en uigennemsigtig lang kredittid, store tab for statskassen på grund af  

 fallitter i kreditperioden og en tilsvarende højere procent.
Men problemet i nærværende lovforslag er, at for det første kommer  

 virksomhederne kun til at betale det halve af den skat, de burde betale som  

 acontoskat.
For det andet modsvarer nedsættelsen af kredittiden ikke en  

 nedsættelse af skatteprocenten med 4, men kun med 1-2 pct.
Det er helt  

 uforståeligt, at selskaber kun skal forskudsregistreres med halvdelen af  

 deres normale indtægt, hvor almindelige lønmodtagere normalt  

 forskudsregistreres med forrige års indkomst tillagt pristalsregulering.
Lovforslaget er således udtryk for en reel nedsættelse af skatteprocenten  

 for selskaber.
I betragtning af, at 45 af de 100 største selskaber i Danmark  

 overhovedet ikke betaler skat, mener SF, at selskabsskatten, med tilhørende  

 huller som f.eks. udlandslempelsen, i forvejen hører til blandt Europas  

 laveste, og SF forkaster derfor lovforslaget.
 I øvrigt opfordrer SF skatteministeren til at arbejde for, at der  

 udarbejdes minimumsdirektiver i EF for selskabsskat og skattefradrag, således  

 at man undgår den statslige konkurrence om nedsatte selskabsskatteprocenter,  

 som også dette lovforslag er udtryk for.
 SF beklager i øvrigt, at Socialdemokratiet kan medvirke til ufinansierede  

 skattelettelser, som det sker med nærværende lovforslag.
SF forsøgte for 3 år siden at fremsætte et lovforslag om kildeskat for  

 selskaber uden dog at nedsætte skatteprocenten.
Dengang fik vi og  

 Folketingets embedsmænd, der bistod med udarbejdelse af lovforslaget, det  

 svar i ministeriet, at det var så kompliceret en sag at lade selskaber betale  

 kildeskat som andre erhvervsdrivende, at det måtte anses for helt umuligt.  

 Nærværende lovforslag har vist, at opgaven kunne løses.
På denne baggrund må  

 det fastslås, at det ikke er korrekt, når ministrene gentagne gange i  

 folketingssalen giver udtryk for, at folketingsmedlemmer og Folketingets  

 embedsværk har mulighed for at trække på ministeriernes ekspertise.
I hvert  

 fald gælder det ikke oppositionspartier som SF.
 Ændringsforslag Af skatteministeren , tiltrådt af udvalget:
 Til § 1 1) I det under nr. 8 foreslåede § 29 B, stk.  

 4, udgår 4.-7. pkt. , og i stedet indsættes:
»Godtgørelsen kan dog maksimalt udgøre 9 pct. af den højeste  

 indkomstskat i et af de seneste tre indkomstår forud for indkomståret.  

 Såfremt den overskydende skat ikke overstiger 25.000 kr., finder 4. pkt. ikke  

 anvendelse.
Der kan kun ske tilbagebetaling af beløb, der faktisk er  

 indbetalt.
Tilbagebetaling af overskydende skat inklusive godtgørelse sker  

 fra den 1. november.
Hvis tilbagebetaling sker senere end den 20. november,  

 forrentes beløbet med 1 pct. pr. påbegyndt måned.« 2) Nr. 11 affattes således:
»11. I § 30, stk. 4, 2. pkt., ændres »fra  

 indbetalingsdagen at regne af det for meget betalte skattebeløb.« til:  

 »fra indbetalingsdagen at regne, dog tidligst fra den 1. november, af  

 det for meget betalte beløb.«» Til § 5 3) I stk. 4 indsættes efter 3. pkt. som nyt punktum:
»Der kan dog højst beregnes tillæg til et beløb svarende til 34/38 af  

 indkomstskatten opgjort efter de for indkomståret 1992 gældende regler.« 4) Stk. 4, 5. pkt. , der bliver 6. pkt., affattes således:
»Godtgørelsen kan dog maksimalt udgøre 6 pct. af den højeste  

 indkomstskat i et af de seneste tre indkomstår forud for indkomståret.« Bemærkninger Til nr. 1 og 4 Det foreslås at ændre maksimeringsreglen for overskydende  

 skat således, at der højst kan ydes godtgørelse af et beløb svarende til den  

 højeste indkomstskat i et af de seneste tre indkomstår forud for  

 indkomståret.
Der kan dog altid beregnes godtgørelse af overskydende skat,  

 såfremt den overskydende skat ikke overstiger 25.000 kr.
 Herved gives der mulighed for at opnå godtgørelse for overskydende skat,  

 uanset at selskabet i et eller flere af de forudgående indkomstår har haft  

 negativ indkomst eller nulskat.
Det foreslås endvidere, at tilbagebetaling af overskydende skat kan ske  

 fra den 1. til den 20. november i skatteåret uden tillæg af renter.
Sker  

 tilbagebetalingen af den overskydende skat senere end 20. november i  

 skatteåret, forrentes beløbet med 1 pct. pr. påbegyndt måned fra den 1.  

 november i skatteåret.
 Til nr. 2 Ændringsforslaget skal præcisere, at for meget betalte  

 skattebeløb, der tilbagebetales som følge af, at skatteansættelsen nedsættes,  

 forrentes med 1 pct. pr. påbegyndt måned fra indbetalingsdagen at regne, dog  

 tidligst fra den 1. november i skatteåret.
Til nr. 3 Det foreslås at maksimere grundlaget for beregning af 113/4  

 procent-tillægget.
Der kan ikke gives tillæg til beløb, der er større end 34  

 pct. af den skattepligtige indkomst.
