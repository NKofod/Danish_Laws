Skriftlig fremsættelse (8. november 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om EKF Danmarks Eksportkredit (Bestemmelse om udbyttepolitik, rammer for en udbyttepolitik og bestemmelse om omfattelse af arkivloven) (Lovforslag nr.
L 75) Formålet med lovforslaget er at indføre en klarere lovhjemmel i lov om EKF Danmarks Eksportkredit (EKF) til etablering af en udbyttepolitik.
Dette følger af Nordsøaftalen indgået den 22. marts 2017 af regeringen og Socialdemokratiet, Dansk Folkeparti, Radikale Venstre og SF.
Som led i Nordsøaftalen er det besluttet, at EKF Danmarks Eksportkredit (EKF) skal bidrage til finansieringen af aftalen via årlig udbyttebetaling fra seneste regnskabsår.
I det eksisterende lovgrundlag for EKF er der mulighed for enkeltudbyttebetalinger, men ikke etablering af en egentlig udbyttepolitik.
Der skal derfor indføres en bestemmelse om udbyttepolitik i Lov om EKF Danmarks Eksportkredit, for at sikre en tilstrækkelig og hensigtsmæssig implementering af udbyttepolitikken.
Endvidere indeholder lovforslaget en præcisering af reguleringen af EKF mht. arkivloven.
Det skal med lovforslaget tydeligøres, at de kommercielle aktiviteter, der bl.a. vedrører private kunder med krav på fortrolighed, ikke er omfattet af arkivloven, ligesom disse forhold ikke er omfattet af offentlighedsloven.
De sektorpolitiske aktiviteter vil fortsat være omfattet af arkivloven.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager dem, skal jeg anbefale forslaget til Tingets velvillige behandling.
