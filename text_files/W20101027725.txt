Ankestyrelsens principafgørelse 96-10 om pension - ældrecheck - efterbetaling - formue - ændringer i forhold Resume:
 Der var ikke ret til efterbetaling af ældrecheck, da et pensionistægtepar først oplyste om ændret formue mere end seks måneder efter at have modtaget kommunens pensionsmeddelelse.
Det fremgik af pensionsmeddelelsen, hvilket indkomstgrundlag, der var lagt til grund for beregningen, og at pensionisterne kunne meddele kommunen om ændringer, hvis oplysningerne ikke svarede til deaktuelleforhold.
Da pensionisterne vidste, at deres formue var nedsat væsentligt i løbet af det forgangne år, burde de have korrigeret kommunens oplysninger om deres økonomi, således at efterbetaling kunne ske inden for de første seks måneder.
 Det ville have været en god service fra kommunens side, hvis den havde oplyst om det faktiske formuebeløb, der var anvendt i beregningen, samt hvis formuegrænsen for at være berettiget til ældrechecken var oplyst i brevet.
 Kommunen havde dog hverken tilsidesat sin oplysningspligt, begået fejl eller vejledtforkert i forhold til ældrechecken for 2008. Dervar derfor ikke grundlag for at se bort fra fristen på seks måneder for at komme med oplysninger.
 Love:
Lov om social pension - lovbekendtgørelse nr. 982 af 2. oktober 2009 - § 39, stk. 4 og § 72d Afgørelse:
Afgørelse i jeres sag om supplerende pensionsydelse (ældrecheck) Ankestyrelsen har i møde truffet afgørelse i jeres sag om, hvorvidt der er ret til efterbetaling af ældrecheck, hvis oplysningerne til kommunen om ændret formue opgives mere end seks måneder efter modtagelsen af kommunens pensionsmeddelelse.
Resultatet er  I har ikke ret til ældrechecken for 2008 Vi er således kommet til samme resultat som Det Sociale Nævn i Statsforvaltningen YY.
Begrundelsen for afgørelsen I har ikke ret til omregning af pensionen med tilbagevirkende kraft for 2008, fordi I først har gjort kommunen opmærksom på ændringer i jeres formue mere end seks måneder efter at I fik pensionsmeddelelsen for 2008.
 Når pensionsmeddelelsen fra kommunen modtages i begyndelsen af året, er det pensionistens ansvar at kontrollere oplysningerne i meddelelsen og rettidigt gøre indsigelse, hvis pensionisten opdager fejl i kommunens oplysninger.
Inden for de første seks måneder efter at pensionisten har modtaget meddelelsen, kan kommunen omregne pensionen, herunder også grundlaget for ældrechecken, hvis pensionisten giver besked.
Når der er gået mere end seks måneder har pensionisten ikke længere ret til at få omregnet sin pension med tilbagevirkende kraft uanset om kommunens grundlag for beregning ikke var korrekt.
Vi har lagt vægt på, at I modtog kommunens pensionsmeddelelse for 2008 i starten af 2008, og at I først henvendte jer den 19. januar 2009 for at få beregningen for ældrechecken for 2008 korrigeret.
I har således henvendt jer for sent til at få ældrechecken for 2008 med tilbagevirkende kraft.
Vi har endvidere lagt vægt på, at det fremgår af meddelelsen om folkepension, at indkomstgrundlaget er fastsat ud fra selvangivelsen for 2006 og de eventuelle ændringer, som I har meddelt.
Det fremgår af brevet fra kommunen, at kommunen opfordrer pensionisten til at kontrollere, om ovennævnte svarer til dine aktuelle forhold.
Pligten til at underrette om ændringer i blandt andet de økonomiske forhold indskærpes.
Ligesom det oplyses, at man kan få efterbetalt pension med tilbagevirkende kraft, men højst for 6 måneder.
 Da I selv var klar over, at jeres formue var nedsat væsentligt i løbet af 2007 på grund af udgifter til guldbryllup, hustag og bil, burde I have oplyst til kommunen, at tallene fra selvangivelsen i 2006 ikke var retvisende for jeres aktuelle forhold.
 Det ville have været en god service fra kommunens side, hvis den havde oplyst om det faktiske formuebeløb, der var anvendt i beregningen, samt hvis formuegrænsen for at være berettiget til ældrechecken var oplyst i brevet.
 Ankestyrelsen finder dog hverken at kommunen har tilsidesat sin oplysningspligt, begået fejl eller vejledt jer forkert i forhold til ældrechecken for 2008. Der er derfor ikke grundlag for at se bort fra fristen på seks måneder for at komme med oplysninger, der kan berettige til en omberegning og udbetaling af ældrechecken med tilbagevirkende kraft.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 7. august 2009  Klagen til Ankestyrelsen af 24. august 2009  Nævnets genvurdering  Partshøringsbreve fra jer og fra kommunen med bilag i form af pensionsmeddelelserne for 2008 og 2009, samt brev fra kommunen af 11. marts 2010 Kommunen gav den 18. februar 2009 afslag på betaling af ældrecheck for 2008 med tilbagevirkende kraft.
Begrundelsen var, at henvendelsen den 19. januar 2009 var for sen.
 Nævnets fastholdt den 7. august 2009 kommunens afgørelse.
 Nævnet har begrundet afgørelsen med, at henvendelsen skete mere end seks måneder fra tidspunktet for modtagelsen af oplysningerne fra kommunen.
 I klagen til Ankestyrelsen er det anført, at formuen ved udgangen af december 2007 var under formuegrænsen for at være berettiget til ældrecheck i 2008, samt at ankefristen er 5 år, når der er tale om en sagsbehandlingsfejl.
