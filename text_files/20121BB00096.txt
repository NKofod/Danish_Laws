Fremsat den 3. april 2013 af Simon Emil Ammitzbøll (LA), Leif Mikkelsen (LA) og Anders Samuelsen (LA) Forslag til folketingsbeslutning om afskaffelse af strafferabatter Folketinget pålægger regeringen inden udgangen af 2013 at fremsætte de nødvendige lovforslag, for at strafferabatter, der kan opnås som følge af straffelovens § 88, afskaffes for al kumulation af straffe indtil 20 års fængsel.
Bemærkninger til forslaget Straffelovens § 88 indeholder princippet om modereret kumulation, som benyttes i straffesager i relation til strafudmåling for flere forbrydelser.
Der tales om absolut kumulation, når de enkelte forskyldte straffe blot lægges sammen til én samlet straf.
I dansk ret er hovedreglen i dag, at de enkelte forbrydelser indgår med nedsat vægt, når en samlet straf skal fastsættes, såkaldt modereret kumulation.
Princippet om modereret kumulation gælder dog ikke uden undtagelse.
Det fraviges allerede i dag ved bl.a. visse bødestraffe.
Hovedreglen betyder dog, at en del af den pådømte kriminalitet oftest gøres »gratis«.
Den eksisterende lovgivning sender således et utilsigtet signal om, at desto mere kriminalitet man begår, desto større strafferabat kan man opnå.
Det er naturligvis meget uheldigt ikke mindst på et tidspunkt, hvor bandekonflikten igen tager til i styrke, og hvor forhærdede kriminelle gør gaderne usikre med skyderier, overfald og narkohandel.
Det bør derfor sikres, at domstolene straffer hver enkelt kriminel handling for sig selv og foretager en sammenregning af de forskyldte straffe.
Det vil selvfølgelig fortsat være domstolene, der skal vurdere de formildende og skærpende omstændigheder for hvert enkelt forhold, inden de udmåler og sammenregner en straf, og det er naturligvis væsentligt, at der i lovgivningen tages højde for, at man ikke skal kunne idømmes en længere fængselsstraf end livstid.
Forslagsstillerne mener, at princippet om modereret kumulation skal tilsidesættes for al kumulation af straffe indtil 20 års fængsel.
 Forslaget ønskes finansieret ved besparelser i det offentlige forbrug.
Skriftlig fremsættelse Simon Emil Ammitzbøll (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af strafferabatter.
(Beslutningsforslag nr.
B 96) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
