Nr LSF 225 Forslag til Lov om bekæmpelse af okkerforurening Fremsat af Leif Hermann (SF) Margrete Auken (SF) Gade (SF) Ebba Strange  

 (SF) den 25. februar 1988 Formål § 1. Denne lov har til formål at forebygge og bekæmpe okkerforurening i vandløb, søer eller havet i forbindelse med udgrøftning og dræning.
Godkendelse til udgrøftning og dræning § 2. Det er ikke tilladt at påbegynde dræninger eller udgrøftninger, der kan medføre okkerforurening i områder, der nærmere fastsættes af miljøministeren.
Stk. 2. Ved dræninger og udgrøftninger, der kan medføre okkerforurening, forstås enhver aktivitet påbegyndt efter lovens ikrafttræden, hvorved grundvandet sænkes med den virkning, at der kan frigives okker til vandløb, søer eller havet.
Stk. 3. Miljøministeren fastsætter regler om, i hvilket omfang ændringer og reparationer af eksisterende dræn- og udgrøftningssystemer er omfattet af stk. 1.
§ 3. For alle projekter vedrørende udgrøftning og dræning i de i § 2, stk. 1 nævnte områder indgives ansøgning om godkendelse til amtsrådet.
Ansøgningen skal være ledsaget af de fornødne jordbundsundersøgelser.
Stk. 2. Godkendelse kan alene finde sted, såfremt ansøgeren godtgør, at det pågældende projekt ikke forventes at medføre okkerforurening.
Stk. 3. I forbindelse med godkendelsen fastlægger amtsrådet vilkår med henblik på udførelse af tilsynet, jf. § 8.
Eksisterende udledninger § 4. Atmtsrådet skal inden den 1. maj 1990 foretage en registrering af alle eksisterende udgrøftninger og dræningssystemer, hvorfra der sker okkerforurening til skade for plante- og dyrelivet.
Stk. 2. Resultatet af registreringen indberettes til Miljøstyrelsen sammen med oplysninger om hvilke initiativer der agtes iværksat med henblik på at nedbringe okkerforureningen.
Stk. 3. Amtsrådet fastsætter på grundlag af den i stk. 1 nævnte registrering bestemmelser om kontrolforanstaltninger.
Stk. 4. Amtsrådet kan meddele påbud til lodsejerne om i visse tilfælde at etablere okkerrensningsanlæg.
 Støttemuligheder m.v.
§ 5. Inden for en beløbsramme, der fastsættes på de årlige bevillingslove, kan Miljøstyrelsen 1) yde støtte til drift af okkerrensningsforanstaltninger, der er etableret efter lov nr. 180 af 8. maj 1985 om okker og 2) afholde udgifter til undersøgelser over jernudvaskningsforløbet og til afprøvning af nye metoder til forebyggelse eller bekæmpelse af okkergener, 3) yde støtte til projektering, etablering og drift af okkerrensningsforanstaltninger, hvorom amtsrådet har meddelt påbud, jf. § 4, stk. 4 samt 4) yde støtte til okkerrensningsforanstaltninger, der fremmer forbedringer af vandkvaliteten i okkerbelastede vandløb m.v.
Stk. 2. Den del af en beløbsramme, der ikke udnyttes i et finansår, kan overføres til et følgende finansår.
§ 6. Støtte efter § 5 medregnes ikke til modtagerens skattepligtige indkomst.
Den del af udgifterne til okkerrensningsforanstaltninger, som dækkes af støtten, kan ikke fradrages ved indkomstopgørelsen eller medregnes ved opgørelsen af grundlaget for skattemæssige afskrivninger og medregnes ikke til anskaffelsessummen ved opgørelsen af den skattepligtige fortjeneste ved afståelse af ejendommen.
 Bortfald af godkendelse m.v.
§ 7. Miljøstyrelsen kan bestemme, at en meddelt godkendelse bortfalder, at tilsagn om støtte bortfalder helt eller delvis, og at udbetalt støtte skal tilbagebetales, såfremt:
1) ansøgeren har givet urigtige eller vildledende oplysninger eller har fortiet oplysninger af betydning for henholdsvis godkendelsen eller tildelingen af støtte eller 2) vilkårene for godkendelsen henholdsvis tildelingen af støtte ikke opfyldes.
 Tilsyn m.v.
§ 8. Amtsrådet fører tilsyn med overholdelsen af denne lov og beslutninger i medfør af loven.
Stk. 2. Opstår der en væsentlig okkerforurening ved udgrøftning eller dræning, der er godkendt efter § 3 eller i henhold til lov nr. 180 af 8. maj 1985 om okker, kan amtsrådet lade det fornødne arbejde udføre på ejerens bekostning, når et pålæg til ejeren om at standse forureningen ikke efterkommes.
Stk. 3. Opstår der fare for okkergener ved driften af de okkerrensningsanlæg, der er nævnt i § 5, kan amtsrådet pålægge ejeren inden en fastsat frist at udbedre anlægget og om nødvendigt straks at standse afledningen.
Stk. 4. Opstår der fare for okkergener ved en udgrøftning eller dræning, der i strid med § 2 er påbegyndt uden godkendelse efter § 3, kan amtsrådet lade det fornødne arbejde udføre på ejerens bekostning, når et pålæg til ejeren om at standse afledningen ikke efterkommes.
Stk. 5. Er faren betydelig, kan amtsrådet om nødvendigt træffe foranstaltninger efter stk. 2, 3 og 4 uden forudgående pålæg.
Stk. 6. Amtsrådet, Miljøstyrelsen eller personer, der af disse myndigheder er bemyndiget hertil, har uden retskendelse adgang til offentlige og private ejendomme for at tilvejebringe oplysninger til brug for beslutninger efter loven eller efter de regler, der er fastsat med hjemmel i loven, samt for at udføre foranstaltninger som nævnt i stk. 2-5. Legitimation skal forevises på forlangende.
Stk. 7. Politiet kan yde bistand hertil efter regler, der fastsættes efter forhandling mellem miljøministeren og justitsministeren.
Forskellige administrative bestemmelser § 9. Miljøministeren fastsætter regler om:
1) Hvilke oplysninger der af ansøgeren skal tilvejebringes i sager om godkendelse af udgrøftning og dræning efter § 3.
 2) Udbetaling af støtte efter § 5.
 3) Amtsrådenes behandling af sagerne.
 4) Amtsrådenes tilsyn efter § 3, jf. § 8.
§ 10. Amtsrådets afgørelser efter denne lov eller i henhold til regler udfærdiget med hjemmel i loven kan inden 4 uger efter afgørelsens meddelelse påklages til Miljøstyrelsen, hvis afgørelser er endelige.
 Stk. 2. Amtsrådets afgørelser kan påklages af:
1) den, til hvem afgørelsen er rettet, 2) enhver, der må antages at have en individuel væsentlig interesse i sagens udfald, 3) Danmarks Naturfredningsforening, 4) Danmarks Sportsfiskerforbund, 5) Ferskvandsfiskeriforeningen for Danmark, 6) De Danske Landboforeninger, 7) Danske Husmandsforeninger og 8) lokale sammenslutninger under de i 3-7 nævnte organisationer, som har fremsat ønske om underretning om afgørelsen.
Stk. 3. Udgrøftning eller dræning, der er knyttet til amtsrådets godkendelser efter § 3, må ikke påbegyndes før klagefristen er udløbet, eller hvis godkendelsen rettidigt er påklaget, før Miljøstyrelsens afgørelse foreligger.
Stk. 4. Amtsrådet skal underrette de i stk. 2 nævnte klageberettigede om godkendelser efter § 3.
Stk. 5. Klagen indgives til amtsrådet, der videresender denne til Miljøstyrelsen ledsaget af en udtalelse og det materiale, der er indgået i sagens bedømmelse.
Amtsrådet skal straks give ansøgeren underretning om, at afgørelsen er påklaget, jf. stk. 3.
§ 11. Med bøde straffes den, der handler i strid med § 2, stk. 1, eller overtræder vilkår fastlagt i henhold til § 3, stk. 3, eller ikke efterkommer påbud efter § 4, stk. 4.
Stk. 2. For overtrædelser, der begås af aktieselskaber, andelsselskaber eller lignende, kan der pålægges selskabet som sådant bødeansvar.
 Ikrafttræden m.v.
 § 12. Loven træder i kraft ved bekendtgørelsen i Lovtidende.
 Stk. 2. Samtidig ophæves lov nr. 180 af 8. maj 1985 om okker.
 § 13. Loven gælder ikke for Færøerne og Grønland.
Bemærkninger til lovforslaget Generelle bemærkninger Ved lov nr. 180 af 8. maj 1985 vedtog Folketinget at regulere dræning i de såkaldt okkerpotentielle områder gennem et generelt forbud mod dræning, der herefter kun kan finde sted, såfremt amtsrådet giver sin tilladelse.
Tilladelsen kan kun gives, hvis der ikke er fare for udledning af okker.
Såfremt amtsrådet finder, at der skal stilles vilkår om okkerrensningsforanstaltninger, sendes sagen til Miljøstyrelsen til afgørelse.
Tilsvarende gælder, når der gives afslag på dræning.
Okkerrensningsforanstaltningerne betales af staten.
Lovens grundforudsætning er, at okker ikke anses som et forurenende stof i miljøbeskyttelseslovens forstand, hvilket synspunkt i 1987 er stadfæstet af Højesteret i en sag om okkerudledning, der medførte skade på fiskebestanden i et dambrug. (U.f.R 1987 s. 118 H).
I nedenstående tabel er angivet en oversigt over antallet af okkersager og de afgørelser, der er truffet siden lovens ikrafttræden 1. juli 1985 og frem til 1. maj 1987.
Dræningssager Amtsgodkendelser Amt anbefaler Amt anbefaler i alt 1. juli afslag okkerrensning 1985 til 1. maj 1987 Miljøstyrelsen har oplyst, at af de 210 tilladelser, som amtsrådene har givet, er 66 sager påklaget til Miljøstyrelsen.
Heraf har Miljøstyrelsen stadfæstet amtsrådenes afgørelse i 50 tilfælde, ophævet tilladelsen i 7 tilfælde, mens sagen enten er bortfaldet eller under behandling i 9 tilfælde.
Miljøstyrelsen har endvidere oplyst, at mange af forbudene er begrundet i, at landmanden af økonomiske årsager ikke ønsker at gennemføre dræningen.
I øvrigt er det samlede areal, hvor der er nedlagt dræningsforbud noget mindre end forventet ved lovens vedtagelse.
Lovens administration synes at have givet anledning til en række problemer.
Således påpegede Ferskvandsfiskeriforeningen for Danmark så tidligt som i 1985, at amtsrådene i godkendelsesvilkårene burde indsætte vilkår om egenkontrolanalyser for drænvandets indhold af F++, Fe-total og pH henholdsvis et og to år efter dræningens gennemførelse.
Miljøstyrelsen svarede hertil, at lov nr. 180 af 8. maj 1985 om okker ikke indeholder hjemmel til fastsættelse af vilkår om egenkontrol i forbindelse med godkendelse af dræninger inden for de okkerpotentielle områder.
Styrelsen svarede videre, at der heller ikke i loven er adgang til efterfølgende at gribe ind over for en eventuel okkerudledning fra en godkendt dræning, medmindre ansøgeren har afgivet urigtige eller vildledende oplysninger, eller at der forelilgger en fortielse, der giver en væsentlig uklarhed med hensyn til virkningen af om end ikke direkte urigtige, så mangelfulde oplysninger i forbindelse med indgivelse af ansøgning om dræning af et okkerpotentielt areal.
I forbindelse med lovens vedtagelse gav miljøministeren tilsagn om, at han i forbindelse med godkendelse af recipientkvalitetsplanernes målsætninger ved deres optagelse i regionplanerne ville være opmærksom på, at der ikke med henblik på at lette dræningen i okkerpotentielle områder ville ske en nedklassificering af vandløb, der har forudsætninger for en højere klassificering.
Ministeren gav ligeledes tilsagn om, at amtskommunerne for ikke målsatte vandløb, skulle sikre, at dræningsprojekter ikke medførte en sådan forøget jernbelastning, at opretholdelsen af det naturlige plante- og dyreliv forhindres.
I en konkret sag fra Aarhus, der i øvrigt krydredes af mange interessante biomstændigheder, nedklassificerede Aarhus Amtsråd pumpekanaler med forbindelse til vandløb, der afvander til Mariager Fjord, fra målsætning B 3 (karpefiskevand) til målsætning F (okkerbelastet vandløb), uagtet at okkerbelastning af Mariager Fjord ikke kunne udelukkes.
Ministerens kommentar til denne sag fremgår af svaret på spørgsmål nr. 431 fra Folketingets Miljø- og Planlægningsudvalg (alm. del - bilag 796, 1986-87). Svaret er optrykt som bilag til lovforslaget.
Såfremt tilladelse gives på vilkår af etablering af okkerrensningsforanstaltninger, dækker Miljøstyrelsen udgifterne hertil i form af støtte til projektering, etablering og drift.
Udgiften har i en konkret sag andraget 205.000 kr. til anlæg samt 8.000 kr. i årlig driftsstøtte gennem 15 år, i alt 325.000 kr.
 (1987-kr.).
Den 29. marts 1985 fremsatte Socialistisk Folkeparti forslag til lov om bekæmpelse af okkerforurening (L 214). Se Folketingstidende 1984-85, forhandlingerne sp. 8246, sp. 9060 samt tillæg A sp.
4237. Lovforslagets bemærkninger henviste bl.a. til, at landbrugsministeren så tidligt som den 21. april 1984 i sin redegørelse til Folketinget om landbrugets økonomiske situation og landbrugspolitikken havde påpeget, at der kunne forventes en ændring i EF's landbrugspolitiske målsætninger, således at en formindskelse af forskellen mellem kornpriserne i EF og verdensmarkedspriserne ville indebære fortsat faldende kornpriser i EF og således medføre, at mindre produktive arealer muligvis kunne frigøres til anden anvendelse.
Se Folketingstidende 1983-84, 2. samling, forhandlingerne sp. 2719 og sp. 3800. Denne vurdering er senere blevet bekræftet af EF-Kommisionen i den såkaldte Grønbog fra 1985 (Kom. 85/333) samt gennem en række forslag benævnt EF's socio-strukturelle foranstaltninger, hvis sigte er at reducere bl.a. det samlede korndyrkningsareal inden for Fællesskabets område.
Der henvises i denne forbindelse til Landbrugsministeriets struktur- og planudvalgs 1. delbetænkning (Bet. 1122, sptember 1987) om gennemførelsen af EF's sociostrukturelle foranstaltninger i Danmark samt til rådsforordningerne nr. 797/85 og 1760/87. EF-Kommissionen har senere stillet forslag om indførelse af såkaldte »set-aside«-ordninger for yderligere at tilskynde til begrænsninger i kornarealernes omfang.
Af særlig interesse er støtteordninger til indførelse eller opretholdelse af særlige miljøvenlige produktionsformer.
Siden har regeringen i marts 1987 fremlagt en redegørelse for en samlet strategi på marginaljordsområdet.
Se Folketingstidende 1986-87, forhandlingerne sp. 7962. Denne strategi og beretningen af 3. juni 1987 fra Miljø- og Planlægningsudvalget omtaler ikke de okkerpotentielle arealer som mulige marginaljordsområder.
Det er imidlertid forslagstillernes opfattelse, at disse områder i betydeligt omfang vil blive marginaliserede, såfremt dræningstilskuddene bortfalder fuldstændigt, og når vilkår om okkerrensning udelukkes og dermed fjerner tilskyndelsen til ansøgning om dræning med risiko for okkerudledning.
Forslagsstillerne vil ud over dette lovforslag fremsætte lovforslag om ophævelse af tilskud til dræninger.
I denne forbindelse henvises til Det Radikale Venstres mindretalsudtalelse i tillægsbetænkning af 26. april 1985 over forslag til lov om okker (L 59). Se Folketingstidende 1984-85, forhandlingerne sp. 1749, 2269, 3600 og 9406, Tillæg A sp. 1287, Tillæg B sp. 229 og 1249 samt tillæg C sp. 379. Det hedder heri:
»Det er mindretallets opfattelse, at princippet om den frie dræningsret bør bevares, men at tilskuddet til dræning bør falde bort.
Dette vedrører ikke dette lovforslag, men mindretallet vil senere stille forslag herom«.
På denne baggrund må lov om okker antages at kræve en tilbundsgående revision og bør ændres til en egentlig okkerforureningslov baseret på miljøbeskyttelseslovens principper.
Af tillægsbetænkningen over forslag til lov om midlertidige foranstaltninger til begrænsning af okkerforurening udtaler Socialdemokratiets, Socialistisk Folkepartis og Det Radikale Venstres medlemmer af udvalget: »Flertallet finder det absolut nødvendigt, at der snarest findes en permanent løsning på problemerne i forbindelse med okkerudledning for at sikre vore vådområder, vandløb og søer på grundlag af principperne i miljøbeskyttelsesloven«.
Heraf ses, at der i det mindste har været et flertal for anvendelsen af miljøbeskyttelseslovens principper i indsatsen mod okkerforurening.
Se Folketingstidende 1984-85, forhandlingerne sp. 3338, 3537, 3600 og 3892, tillæg A sp. 1825, tillæg B sp. 329 og 333 samt tillæg C sp. 125.
Lovforslagets indhold Hovedprincippet i lovforslaget er, at dræning i okkerpotentielle områder kræver tilladelse fra amtsrådet.
Denne tilladelse kan kun gives, når dræningsprojektet ikke forventes at medføre okkerforurening.
Afslag på en ansøgning om tilladelse til dræning kan påklages til Miljøstyrelsen.
I forbindelse med tilladelser fastsætter amtsrådet særlige tilsynsvilkår.
For så vidt angår eksisterende udledninger, skal amtsrådet foretage en registrering, for så vidt der finder okkerudledning sted.
Der henvises herom til bemærkningerne til forslagets enkelte bestemmelser.
Den gældende lov om okker omfatter ikke spørgsmålet om indgreb over for eksisterende udledninger.
Derfor indføres en bestemmelse, der åbner adgang for amtsrådet til at meddele påbud om okkerrensnng.
Som ved dræningstilladelser indsættes videre en regel om, at amtsrådet overfor eksisterende udledninger kan træffes bestemmelser om kontrolforanstaltninger med henblik på tilvejebringelse af beslutningsgrundlaget for eventuelle påbud om okkerrensning.
I øvrigt udgår okkerrensning som vilkår for godkendelse af dræningsprojekter, idet tilladelser til dræning kun kan meddeles, når projektet ikke forventes at medføre okkerforurening.
Lovforslaget indeholder bestemmelser om støttemuligheder til drift af igangværende okkerrensningsanlæg, okkerrensningsforanstaltninger, som amtsrådet efterfølgende giver påbud om, samt støtte til udgifter til forskellige undersøgelser.
Støtte til erstatning for afslag på ansøgning om tilladelse til dræning kan således ikke gives.
Afslaget skal efter forslagsstillernes opfattelse anses som erstatningsfri regulering.
Hensigten hermed er, at lodsejeren i forbindelse med overvejelserne om dræning af et okkerpotentielt areal skal vurdere, hvorvidt dette ikke med fordel kan ekstensiveres eller inddrages under andre socio-strukturelle foranstaltninger, der kan udløse tilskud efter de derom gældende regler.
Får så vidt dræning af et sådant areal må opgives, uden at der samtidig kan opnås støtte til ekstensivering m.v., kan det overvejes at indarbejde en erstatningsbestemmelse i loven for så vidt angår ejendomme, hvor det areal, der ønskes drænet, har særlig betydning for den pågældende ejendom, f.eks. på grund af at ejendommen har et lille jordtilliggende.
Bemærkninger til lovforslagets enkelte bestemmelser Til § 2 I forbindelse med behandlingen af lovforslag nr.
L 59 stillede miljøministeren ændringsforslag til dette lovforslags § 4 med det formål at sikre, at der ikke med henblik på opnåelse af erstatning kunne spekuleres i dræningsprojekter for områder, der ikke tidligere havde været drænet, eller hvis dræningsanlæg havde været ude af drift i længere tid.
Den foreslåede bestemmelse i stk. 2 tilsigter en præcisering af, hvilke dræningsforanstaltninger m.v. der er omfattet af lovens forbud mod nye dræninger m.v.
Forbudet knyttes til det for okkerudledningen relevante forhold, nemlig at grundvandsstanden sænkes, hvorved der opstår en risiko for frigivelse af okkerforbindelser.
Dermed omfattes også om- og gendræninger m.v., uanset hvor længe dræningsanlægget har været i drift.
Videre omfattes dræninger, der har været i funktion med okkerrensningsforanstaltninger, såfremt anlægget skal fornys.
Eksisterende dræningssystemer vil undertiden kræve reparationer, hvorfor spørgsmålet om afgrænsningen mellem en nødvendig større reparation og en egentlig om- eller gendræning kan give anledning til afgrænsningsvanskeligheder.
Forslagets § 2, stk. 3 overlader denne grænsedragning til miljøministeren.
Til grund for denne grænsedragning vil det bl.a. være relevant at tage hensyn til følgende forhold:
1. Recipientkvalilteten i de vandløb m.v., hvortil drænvandet udledes.
Det bemærkes, at der hermed sigtes til, hvorvidt de pågældende vanløb i den amtskommunale recipientkvalitetsplanlægning er målsat med stramme målsætninger.
Videre er det afgørende at vurdere, om der er tale om en bevidst lempet målsætningsfastlæggelse for at lette dræningsmulighederne på de okkerpotentielle arealer.
2. Fredningsplanlægningen og marginaljordsudlægningen, herunder udlæg af beskyttelsesbræmmer ved særligt miljøfølsomme områder.
3. Dræningssystemets driftsstabilitet, således at omlægninger og reparationer som følge af ustabil drift omfattes af § 4.
4. Gennemgribende reparation med nye materialer f.eks. plastrør, der skydes igennem et nedslidt drænsystem, så der i realiteten etableres en gen- eller omdræning.
Udgrøftnings- og dræningsprojekter, der reguleres i henhold til vandløbslovens kapitel 6 (bortset fra § 21) og kapitel 9, vandforsyningslovens kapitel 5 og miljøbeskyttelseslovens § 17 og kapitel 5 (bortset fra jordbrugserhvervets virksomheder), er omfattet af loven, således at dræning ikke kan finde sted uden om bestemmelserne i nærværende lovforslag.
Til § 3 Bestemmelsen i stk. 2 indebærer, at amtsrådet på grundlag af de med ansøgningen fremsendte oplysninger samt efter 1. januar 1990 på grundlag af okkerforureningsregistreringen, jf. § 4, stk. 1, skal foretage en konkret vurdering af okkerforureningsrisikoen ved det fremsendte projekt.
Som grundlag herfor vil amtsrådet ud over de allerede nævnte forhold inddrage de ovenfor under bemærkningerne til § 2 nævnte recipientkvalitetsplaner.
Såfremt der er tvivl om, hvorvidt et projekt kan godkendes, går hensynet til recipienten forud for hensynet til dræningsprojektet.
I bestemmelsens stk. 3 tilvejebringes hjemmel for, at amtsrådet kan fastlægge tilsynsvilkår, herunder vilkår om egenkontrolundersøgelser, med større eller mindre intervaller.
En sådan regel er nødvendig for at sikre en efterfølgende kontrol med rigtigheden af de okkerrisikooplysninger, der skal medfølge ved indsendelse af ansøgnng om godkendelse af dræningsprojektet.
Sådanne vilkår vil desuden være en effektivisering af tilsynsbestemmelserne i § 8.
Til § 4 Bestemmelsen pålægger amtsrådet en pligt til registrering af okkerudledning fra dræningssystemer.
En sådan pligt udgør en forudsætning for iværksættelse af initiativer til nedbringelse af okkerforureningen fra eksisterende udledninger, jf. herved ordlyden af § 4, stk. 2. En sådan registrering kan blive omfattende, men således som bestemmelsen er formuleret, begrænses registreringen til udledninger, der er til skade for plante- og dyrelivet.
Det må antages, at en sådan registrering allerede i et vist omfang har fundet sted i forbindelse med recipienttilsynet.
Sker der udledning fra eksisterende dræningssystemer, indebærer dette, at ansøgning om om- eller gendræning af hele systemet eller dele deraf må afslås efter § 2, stk. 2.
Reglen i bestemmelsens stk. 2 giver hjemmel til at forlange kontrolmålinger fra lodsejere.
Til § 5 Bestemmelsen er nødvendig for at sikre fortsættelse af driften af de allerede etablerede okkerrensningsanlæg i henhold til lov nr. 180 af 8. maj 1985. Videre kan amtsrådet give tilskud til okkerrensningsforanstaltninger i henhold til § 4, stk. 4.
Bestemmelsen er et tidsmæssigt begrænset brud med princippet om, at forureneren betaler.
Det må imidlertid anses for nødvendigt at kunne gribe ind over for eksisterende drænsystemers okkerudledning, uden at dette får betydelige økonomiske virkninger for det pågældende landbrug.
Tilskudsudbetalingen ophører samtidig med, at dræningssystemet udgår af drift.
Spørgsmålet om om- og gendræning behandles herefter efter reglerne i § 3.
Til § 8 Såfremt dræninger, der er godkendt i henhold til lov nr. 180 af 8.
maj 1985, efterfølgende indebærer farer for væsentlig okkerforurening, tillægges amtsrådet ved bestemmelsen samme beføjelse til indgreb ved pålæg som i lovforslaget.
Til §§ 6-12 Der er tale om bestemmelser vedrørende skattemæssige forhold, borfald af godkendelse, tilsyn m.v. samt øvrige bestemmelser af administrativ karakter.
Der henvises herom til de generelle bemærkninger.
Bilag Spørgsmål nr. 431:
Finder ministeren Århus Amtsråds seneste tilladelse til okkerdræning på godset Overgaard ved Mariager i overensstemmelse med de intentioner, der lå bag Folketingets vedtagelse af lov om okker? Svar:
I anledning af spørgsmålet skal jeg indledningsvis anføre, at det er en forudsætning for Folketingets vedtagelse af lov om okker, at der ikke med henblik på at lette dræningen af okkerpotentielle arealer sker en nedklassificering af vandløb, der har forudsætninger for en højere målsætning.
For at sikre at intentionerne i okkerloven imødekommes af den amtskommunale forvaltning, har jeg i forbindelse med godkendelsen af regionplantillæggene specifikt anmodet de jyske amtsråd om at oplyse, om de foreslåede målsætninger er i overensstemmelse med intentionerne i okkerloven.
Århus Amtsråd har hertil oplyst, at »recipientkvalitetsplanen ikke generelt tilsigter at forhindre dræning af okkerpotentielle områder, når drænvandsafledningerne sker til pumpekanaler.
Der er ikke sket nogen nedklassificering af vandløb, der har forudsætninger for en højere målsætning for at lette adgangen til dræning, men amtsrådet kan tillade udledning af okkerholdigt drænvand til pumpekanaler efter vurdering i de enkelte tilfælde og under forudsætning af, at målsætningen for recipienten uden for pumpekanalen overholdes«.
Dette svar fandt jeg dog ikke helt tilstrækkeligt, idet den angivne formulering omkring pumpekanaler åbner mulighed for, at amtsrådet i forbindelse med de konkrete sager kan tillade, at der udledes så store mængder okkerholdigt drænvand til pumpekanalerne, at der herved sker en nedklassificering af vandløb, der har forudsætning for en højere målsætning.
Jeg har derfor orienteret Århus Amtsråd om, at min godkendelse af den anførte formulering er betinget af, at tilladelse til udledning af okkerholdigt drænvand sker under hensyntagen til, at opretholdelsen af det eksisterende naturlige plante- og dyreliv ikke forhindres.
For så vidt angår den konkrete sag, der er henvist til i spørgsmålet, har Miljøstyrelsen oplyst, at man er bekendt med den afgørelse, som Århus Amtsråd har truffet.
Styrelsen har oplyst, at amtsrådet i den konkrete sag har givet tilladelse til udledning af okkerholdigt drænvand til pumpekanaler.
Herved vil ifølge afgørelsen ca. 1.300 m af pumpekanalerne blive så okkerbelastede, at målsætningen (B 3, karpefiskevand) for kanalen ikke kan overholdes.
Målsætningen for disse strækninger foreslås derfor ændret fra B 3, karpefiskevand, til F, okkerbelastet vandløb.
Styrelsen har endvidere oplyst, at den foreslåede ændring af målsætningen for pumpekanalen er i overensstemmelse med tilkendegivelserne herom i Regionplantillæg 1985, forudsat, at den tilladte okkerudledning ikke forhindrer opretholdelsen af det eksisterende naturlige plante- og dyreliv.
Hertil oplyser Miljøstyrelsen endvidere, at man efter en konkret vurdering i en tilsvarende dræning på Overgaard gods ikke fandt, at en nærliggende pumpekanal havde forudsætninger for at fungere som karpefiskevand.
I denne sag fandt Miljøstyrelsen derfor ikke, at den af amtsrådet vedtagne ændring af målsætningen fra B 3 til F var i strid med okkerlovens intentioner, idet den pågældende pumpekanal ikke havde forudsætninger for at blive klassificeret som B 3 vandløb.
På baggrund heraf og under forudsætning af, at den tilladte okkerudledning ikke forhindrer opretholdelsen af det eksisterende naturlige plante- og dyreliv i kanalerne, finder jeg således ikke belæg for at antage, at Århus Amtsråd har truffet en afgørelse i strid med Folketingets intentioner med okkerloven.
Jeg finder det i øvrigt ikke rimeligt, at der fastsættes krav om okkerrensning og dermed kræves, at det offentlige skal betale okkerrensning for at undgå udledning af okkerholdigt drænvand til vandløb, der stort set er uden miljømæssig interesse og alene karakteriseret som et vandløb på grund af de vandafledningsinteresser, som varetages i medfør af vandløbsloven.
