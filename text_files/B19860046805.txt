 I henhold til § 1, § 3, § 6 og § 7 i lov om radiokommunikation, jfr.  

 lovbekendtgørelse nr. 210 af 6. april 1976, fastsættes nedenstående  

 bestemmelser:
Gyldighedsområde § 1.  Bekendtgørelsen gælder for oprettelse og  

 benyttelse af radioanlæg, der er indrettet til modtagning af programstof, der  

 overføres via kommunikationssatellitter.
Tilladelse § 2.  Oprettelse og drift af radioanlæg til modtagning  

 af programstof fra kommunikationssatellitter må kun finde sted efter forud  

 indhentet tilladelse.
For tilladelsen betales et gebyr.
Stk. 2.  Ansøgning om tilladelse indgives på en særlig  

 blanket til Teleinspektionen, Islands Brygge 81, 2300 København S.
Særlige forhold vedrørende modtageanlæg tilknyttet visse  

 fællesantenneanlæg § 3.  Ansøgninger fra ejere af fællesantenneanlæg  

 indgives af den, der er berettiget til at tegne fællesantenneanlægget.
Stk. 2.  Ansøgninger fra ejere af fællesantenneanlæg  

 forelægges den regionale televirksomhed (KTAS, Jydsk Telefon, Fyns Telefon  

 eller Tele Sønderjylland) til udtalelse med henblik på en vurdering af  

 ansøgningen i forhold til foreliggende planer om forsyning af vedkommende  

 fællesantenneanlæg med det pågældende programstof fra det offentlige telenet.  

 Forelæggelse sker på baggrund af bestemmelsen i lov om radio- og  

 fjernsynsvirksomhed, § 4, stk. 3, efter hvilken tilladelser kan gives  

 midlertidigt, såfremt modtagning ikke strider mod planer om forsyning af  

 fællesantenneanlægget fra det offentlige telenet.
Med henblik på at fremme  

 ansøgningsbehandlingen mest muligt vil der i hvert enkelt tilfælde blive  

 fastsat en svarfrist for selskabets besvarelse.
Særlige forhold vedrørende demonstration af modtageudstyr § 4.  Tilladelse vil kunne udstedes til fabrikanter og  

 importører af modtageudstyr til kortvarige demonstrationer af vedkommende  

 firmas udstyr under modtagning af nærmere fastlagt programstof, der sendes  

 over en eller flere nærmere angivne kommunikationssatellitter.
Stk. 2.  Modtagning med demonstrationsudstyr vil normalt  

 være begrænset til vedkommende firmas (eller firmarepræsentants) egne  

 demonstrationslokaliteter og til større radio- og TV-udstillinger,  

 elektronikmesser og lignende i nærmere fastlagt omfang.
Tilladelse vil  

 endvidere kunne omfatte kortvarig demonstration af firmaets modtageudstyr ved  

 sådanne fællesantenneanlæg, hvor midlertidig tilladelse vil kunne komme i  

 betragtning jfr. § 3, stk. 2. Ved demonstrationer for fællesantenneanlæg må  

 der normalt kun ske fordeling i vedkommende fællesantenneanlæg, når  

 Teleinspektionen efter en i henhold til § 3, stk. 2, foretaget vurdering af  

 fællesantenneejerens ansøgning har givet tilsagn om, at tilladelse kan  

 forventes udstedt, når det konkrete valg af typegodkendt modtageudstyr  

 foreligger.
Generelt om tilladelser § 5.  Inden udstedelse af tilladelse til modtagning  

 fra kommunikationssatellitter skal det over for Teleinspektionen være  

 dokumenteret, at der foreligger de nødvendige tilladelser fra  

 programleverandøren til den ansøgte anvendelse eller demonstration af  

 programstoffet.
Udgifter i forbindelse med program- og ophavsrettigheder  

 påhviler ansøgeren.
 Stk. 2.  I det omfang betaling for teletransporten af  

 vedkommende programstof ikke dækkes fuldt ud gennem sendelandets  

 teleadministration, vil der hos tilladelsesindehaveren kunne opkræves en af  

 Statens Teletjeneste nærmere fastsat teleafgift, som beregnes forholdsmæssigt  

 efter antallet af tilladelser og anvendelsen af programstoffet i øvrigt.
 Stk. 3.  En tilladelse i henhold til § 2, stk. 1  

 fritager ikke indehaveren for en pligt til at indhente eventuelle andre  

 nødvendige tilladelser.
 § 6.  Gyldighedsperioden for en tilladelse er 1 år.  

 Gyldighedsperioden kan forlænges for et år ad gangen ved betaling af et  

 gebyr.
 Stk. 2.  For tilladelser til ejere af fællesantenneanlæg  

 vil forlængelse af tilladelsen endvidere være afhængig af resultatet af en  

 nærmere vurdering på grundlag af de i § 3, stk. 2, nævnte hensyn.
Tekniske bestemmelser § 7.  Radiomodtageanlægget skal være typegodkendt af  

 Teleinspektionen, til den specifikke sammenstilling.
De tekniske bestemmelser  

 fastsættes af ministeriet for offentlige arbejder, generaldirektoratet for P  

 & T i »Tekniske bestemmelser for radioanlæg til modtagning fra  

 kommunikationssatellitter«.
Teleinspektionen opkræver et gebyr for  

 udstedelse af typegodkendelse.
 Stk. 2.  En tilladelse indebærer ikke sikkerhed for  

 forstyrrelsesfri modtagning af programstof fra kommunikationssatellitter,  

 bl.a. fordi modtagningen foregår i frekvensbånd, som efter internationale  

 aftaler tillige anvendes af eksisterende og fremtidige mobile og faste  

 radiotjenester (radiokæder).
 § 8.  Tilladelsesindehaveren er forpligtet til  

 omgående at afhjælpe enhver fejl eller mangel ved radiomodtageanlægget, som  

 kan medføre forstyrrelse af andre teletjenester, herunder radiofoni og  

 fjernsyn, eller som medfører, at de for tilladelsen gældende forudsætninger  

 og vilkår ikke længere er opfyldt.
Stk. 2.  Radiomodtageanlægget må ikke benyttes således,  

 at det giver anledning til forstyrrelse af teletjenester, herunder radiofoni-  

 og fjernsynsmodtagning.
Giver anlægget anledning til forstyrrelse, kan  

 Teleinspektionen kræve anlægget ændret, selv om det i øvrigt opfylder de  

 tekniske bestemmelser.
Stk. 3.  Tilladelsesindehaveren skal træffe de  

 nødvendige foranstaltninger til at afhjælpe forstyrrelse af andre  

 teletjenester.
Udgifter hertil afholdes af tilladelsesindehaveren, medmindre  

 der af Teleinspektionen træffes anden bestemmelse.
 Stk. 4.  Bestemmelserne i stk. 1-3 kan efter  

 Teleinspektionens vurdering også gøres gældende i tilfælde af forstyrrelse af  

 andre elektriske anlæg, som f.eks. båndoptagere, grammofoner, stereoanlæg og  

 højttaleranlæg.
Radioanlæggenes benyttelse § 9.  Radioanlægget skal benyttes på en sådan måde, at  

 der kun modtages det i tilladelsen angivne programstof.
 Stk. 2.  Såfremt der modtages uvedkommende  

 radiosignaler, må de ikke gengives, meddeles til tredjemand eller benyttes  

 til noget som helst formål; eksistensen må end ikke røbes.
Kontrol og klage § 10.  Teleinspektionen kan når som helst foretage  

 kontrol af modtageanlæg.
De til foretagelse af kontrolsyn bemyndigede  

 personer skal til enhver tid mod forevisning af særlig legitimation have  

 uhindret adgang til at kontrollere, at modtageanlægget opfylder de tekniske  

 bestemmelser og tilladelsens vilkår.
 Stk. 2.  De oplysninger, der forlanges af  

 Teleinspektionens kontrollanter om modtageanlæggets indretning og benyttelse,  

 skal omgående gives, og de af kontrollanterne givne påbud med hensyn til  

 forhold, der er reguleret i denne bekendtgørelse, skal efterkommes.
 § 11.  Klage over afgørelser, som er truffet af  

 Teleinspektionen indsendes til ministeriet for offentlige arbejder,  

 generaldirektoratet for P & T.
Gebyrer § 12.  De i §§ 2, 6 og 7 nævnte gebyrer fastsættes af  

 P & T.
Fortegnelse over de til enhver tid gældende gebyrer kan fås ved  

 henvendelse til Teleinspektionen.
Overtrædelse og ikrafttræden § 13.  Overtrædelse af bestemmelserne i § 2, stk. 1,  

 og §§ 7-10, straffes med bøde.
 Stk. 2.  For overtrædelse begået af aktieselskaber,  

 anpartsselskaber, andelsselskaber eller lignende kan der pålægges selskabet  

 som sådant bødeansvar.
 Stk. 3.  Den, som foretager installation af  

 modtageanlæg, apparater eller dele dertil, der ikke opfylder de gældende  

 bestemmelser, eller som bringer allerede eksisterende anlæg i strid med  

 bestemmelserne, kan idømmes bøde.
 Stk. 4.  Anvendelse af modtageudstyr i modstrid med en  

 tilladelses vilkår kan medføre inddragelse af tilladelsen.
 Stk. 5.  Ulovligt oprettede modtageanlæg kan plomberes  

 af Teleinspektionen ved de personer, der er bemyndiget til at foretage  

 kontrolsyn.
 § 14.  Denne bekendtgørelse træder i kraft dagen efter  

 bekendtgørelsen i Lovtidende.
