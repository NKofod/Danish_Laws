Offererstatningslovens § 13 - 2-årsfristen, nævnets j.nr. 13-520-02415 Ansøger blev den 31-08-2012 udsat for et overfald.
Den 25-10-2012 opgav politiet sigtelsen mod den mistænkte skadevolder og indstillede efterforskningen i sagen.
Den 18-02-2013 modtog Erstatningsnævnet sagen fra politiet, og den 26-11-2013 modtog Erstatningsnævnet en ansøgning om godtgørelse for varigt mén.
Den 10-01-2014 afslog nævnet ansøgningen om godtgørelse.
Den 03-09-2014 afslog nævnet at tilkende ansøger erstatning for advokatomkostninger.
Den 14-09-2014 underskrev ansøger et ansøgningsskema, som politiet modtog den 02-10-2014 og videresendte til nævnet.
I ansøgningsskemaet søgte ansøger blandt andet om godtgørelse for svie og smerte for tiden efter overfaldet den 31-08-2012. Dette krav var ikke tidligere gjort gældende af ansøger eller dennes advokat.
Erstatningsnævnet lagde til grund, at ansøger allerede den 01-09-2012 var bekendt med kravet om godtgørelse for svie og smerte.
Efter en ordlydsfortolkning af offererstatningslovens § 13, stk. 3, var kravet derfor forældet allerede den 01-09-2014, dvs. før kravet blev fremsat over for nævnet.
Nævnet fandt imidlertid, at fristen efter § 13, stk. 3, tidligst kunne løbe fra det tidspunkt, hvor fristen efter § 13, stk. 1, jf. stk. 2, løb, dvs. i den konkrete sag fra politiets indstilling af efterforskningen den 25-10-2012. Da kravet var fremsat mindre end to år efter politiets afgørelse om at indstille efterforskningen, fandt nævnet således ikke, at kravet om godtgørelse for svie og smerte var forældet.
Nævnet tog herefter kravet under behandling.
