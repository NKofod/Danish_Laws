Fremsat den 27. februar 2014 af undervisningsministeren (Christine Antorini) Forslag til Lov om ændring af lov om Danmarks Evalueringsinstitut (Danmarks Evalueringsinstituts initiativret til at iværksætte evalueringer på folkeskoleområdet) § 1 I lov om Danmarks Evalueringsinstitut, jf. lovbekendtgørelse nr. 1073 af 15. september 2010, som ændret ved § 3 i lov nr. 1235 af 18. december 2012, § 43 i lov nr. 1605 af 26. december 2013, § 7 i lov nr. 1640 af 26. december 2013 og § 2 i lov nr. 22 af 14. januar 2014, foretages følgende ændringer:
 1. I § 2, stk. 1, 1. pkt., udgår »og 3«.
 2. § 2, stk. 2, ophæves.
 Stk. 3-5 bliver herefter stk. 2-4.
 3. § 4, stk. 1, 2. pkt., ophæves.
 4. § 8, stk. 1,4. pkt. , ophæves.
 5. I § 8, stk. 1, 5. pkt., der bliver 4. pkt., ændres »§ 2, stk. 4 og 5« til: »§ 2, stk. 3 og 4«.
§ 2 Loven træder i kraft den 1. juli 2014.
Bemærkninger til lovforslaget Almindelige bemærkninger 1. Indledning 1.1. Lovforslagets hovedindhold Med lovforslaget foreslås det, at evalueringer på folkeskoleområdet ikke længere skal gennemføres efter beslutning af formandskabet for Rådet for Børns Læring (der den 1. januar 2014 erstattede Rådet for Evaluering og Kvalitetsudvikling af Folkeskolen), men at evalueringer fremover også for folkeskoleområdet sker efter en model, hvor Danmarks Evalueringsinstitut, i lighed med hvad der gør sig gældende på de øvrige uddannelsesområder, sender sit samlede forslag for det kommende års evalueringsområder (handlingsplaner) til undervisningsministeren til dennes godkendelse.
Herved normaliseres folkeskoleområdet i relation til Danmarks Evalueringsinstitut, således at Danmarks Evalueringsinstitut også på grundskoleområdet har mulighed for at iværksætte evalueringer på eget initiativ.
1.2. Lovforslagets baggrund Lovforslaget fremsættes i forlængelse af lovforslag nr.
L 51 af 31. oktober 2013 om ændring af lov om folkeskolen og forskellige andre love (nu lov nr. 1640 af 26. december 2012) og som opfølgning på de i den forbindelse indkomne høringssvar.
I den forbindelse har repræsentantskabet for Danmarks Evalueringsinstitut udtrykt sin bekymring for, om konstruktionen med et formandskab, der beslutter, hvilke evalueringer Danmarks Evalueringsinstitut skal gennemføre på grundskoleområdet, giver Danmarks Evalueringsinstitut den fornødne faglige handlefrihed.
Det ligger repræsentantskabet stærkt på sinde, at Danmarks Evalueringsinstitut også på grundskoleområdet har mulighed for at iværksætte evalueringer på eget initiativ.
Repræsentantskabet opfordrer til, at konstruktionen nøje overvejes i forbindelse med etableringen af Rådet for Børns Læring og et formandskab for dette.
 Ordningen, hvorved evalueringer på folkeskoleområdet gennemføres efter beslutning fra formandskabet for Rådet for Evaluering og Kvalitetsudvikling af Folkeskolen (nu Rådet for Børns Læring), blev gennemført i 2006 (lov nr. 1597 af 20. december 2006).
 Lovforslaget har  i tråd med repræsentantskabet for Danmarks Evalueringsinstituts opfordring  baggrund i regeringens ønske om at tilbageføre initiativretten til at gennemføre evalueringer på grundskoleområdet til Danmarks Evalueringsinstitut.
2. Lovforslagets hovedpunkter 2.1. Evalueringer på folkeskoleområdet 2.1.1. Gældende ret Af § 2, stk. 2, i lov om Danmarks Evalueringsinstitut fremgår det, at evalueringer, der alene omfatter folkeskoleområdet, gennemføres efter beslutning fra formandskabet for Rådet for Børns Læring.
Det fremgår endvidere, at Styrelsen for Evaluering og Kvalitetsudvikling af Grundskolen inden for den bevilling, der fastsættes på finansloven til styrelsens virksomhed, fastsætter en bevilling til instituttets evalueringer efter formandskabets beslutning.
 Styrelsen for Evaluering og Kvalitetsudvikling blev nedlagt i forbindelse med en strukturændring i Undervisningsministeriet pr. 1. marts 2011, og bevillingen til evalueringer og undersøgelser på folkeskolens område er i dag placeret i Undervisningsministeriets departement.
Af § 4, stk. 1, fremgår det, at Evalueringsinstituttets samlede forslag til det kommende års evalueringsområder sendes til undervisningsministeren og velfærdsministeren for hver sit område til deres godkendelse.
Dette gælder dog ikke evalueringer efter § 2, stk. 2.
Forslaget til det kommende års evalueringsområder sendes efter de gældende regler til undervisningsministeren, uddannelses- og forskningsministeren samt ministeren for børn, ligestilling, integration og sociale forhold.
Baggrunden for, at forslaget også sendes til uddannelses- og forskningsministeren er ressortflytningen af professionsbacheloruddannelserne og erhvervsakademiuddannelserne fra Undervisningsministeriet til Ministeriet for Forskning, Innovation og Videregående Uddannelser i oktober 2011. Forslaget sendes også til ministeren for børn, ligestilling, integration og sociale forhold som følge af ressortflytningen i august 2013 af dagtilbud og private pasningsordninger til børn indtil skolestart fra Ministeriet for Børn og Undervisning til Social-, Børne- og Integrationsministeriet.
2.1.2. Den foreslåede ordning Det bliver med lovforslaget igen muligt for Danmarks Evalueringsinstitut på grundskoleområdet at iværksætte evalueringer på eget initiativ.
Der er tale om en tilbagerulning af den ved lov nr. 1597 af 20. december 2006 indførte ordning, jf. pkt. 2.1.1.
Med lovforslaget vil evalueringer fremover også for folkeskoleområdet ske efter en model, hvor Danmarks Evalueringsinstitut, i lighed med hvad der gør sig gældende på de øvrige uddannelsesområder, sender sit samlede forslag for det kommende års evalueringsområder (handlingsplaner) til undervisningsministeren til dennes godkendelse.
Herved normaliseres folkeskoleområdet i relation til Danmarks Evalueringsinstitut, således at Danmarks Evalueringsinstitut også på grundskoleområdet har mulighed for at iværksætte evalueringer på eget initiativ.
Formålet er at sikre Danmarks Evalueringsinstituts muligheder for at gennemføre evalueringer på en fri og uafhængig måde.
Samtidig vil det lette muligheden for at gennemføre tværgående evalueringer af uddannelsesområder, der omfatter folkeskolen.
Rådet for Børns Læring (tidligere Rådet for Evaluering og Kvalitetssikring af Folkeskolen) er repræsenteret i bestyrelsen for Danmarks Evalueringsinstitut.
Det må i den forbindelse forventes, at bestyrelsen for Danmarks Evalueringsinstitut i den interne beslutningsproces, for så vidt angår igangsætning af projekter på grundskoleområdet, vil tillægge udtalelser fra bestyrelsesmedlemmet, der beskikkes efter indstilling af og blandt formandskabet for Rådet for Børns Læring, stor vægt.
 Lovforslaget berører ikke den adgang, som Rådet for Børns Læring har til at igangsætte evalueringer på eget initiativ.
 De evalueringer, som Rådet for Evaluering og Kvalitetsudvikling af Folkeskolen (nu Rådet for Børns Læring) har besluttet igangsat af Danmarks Evalueringsinstitut i 2014 færdiggøres og afleveres af bestyrelsen for Danmarks Evalueringsinstitut til undervisningsministeren, jf. § 8, stk. 1, i lov om Danmarks Evalueringsinstitut.
3. Økonomiske og administrative konsekvenser for det offentlige Lovforslaget har ingen økonomiske og administrative konsekvenser for stat, kommuner og regioner.
Bevillingen til Danmarks Evalueringsinstitut fra 2015 vil blive søgt fastsat under hensyntagen til den med lovforslaget ændrede ordning og inden for Undervisningsministeriets ramme.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
8. Hørte myndigheder Et udkast til lovforslag har i perioden fra den 20. december 2013 til den 27. januar 2014 været sendt i høring hos følgende myndigheder og organisationer m.v.: Børne- og Kulturchefforeningen, Børnerådet, Danmarks Evalueringsinstitut, Danmarks Lærerforening, Danmarks Vejlederforening, Dansk Arbejdsgiverforening (DA), Dansk Center for Undervisningsmiljø, Dansk Industri (DI), Danske Handicaporganisationer, Danske Professionshøjskoler, Danske Regioner, Danske Skoleelever, Datatilsynet, Det Centrale Handicapråd, Dokumentations- og Rådgivningscentret om Racediskrimination, Finanssektorens Arbejdsgiverforening, Forbundet for pædagoger og klubfolk (BUBL), Foreningsfællesskabet Ligeværd, FSR  danske revisorer, Institut for Menneskerettigheder, KL, Landsforeningen af 10. klasseskoler i Danmark, Landsforeningen af Ungdomsskoleledere, Landsorganisationen i Danmark (LO), Landssamråd for PPR-chefer, Rigsrevisionen, Rådet for Etniske Minoriteter, Rådet for Evaluering og Kvalitetsudvikling af Folkeskolen, Skole og Forældre, Skolelederforeningen, Uddannelsesforbundet, Ungdommens Uddannelsesvejledning (Lederforsamlingen for Ungdommens Uddannelsesvejledning), Ungdomsskoleforeningen.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Der er tale om konsekvensændringer som følge af den foreslåede § 1, nr. 2, hvorved § 2, stk. 2, i lov om Danmarks Evalueringsinstitut ophæves.
Til nr. 2 Det foreslås med lovforslaget, at evalueringer på folkeskoleområdet ikke længere skal gennemføres efter beslutning af formandskabet for Rådet for Børns Læring (tidligere Rådet for Evaluering og Kvalitetsudvikling af Folkeskolen), men at det fremadrettet er Danmarks Evalueringsinstitut, der på eget initiativ som på øvrige uddannelsesområder iværksætter evalueringer på grundskoleområdet.
I lighed med hvad der gør sig gældende på de øvrige uddannelsesområder, vil Danmarks Evalueringsinstitut også for folkeskoleområdet skulle sende sit samlede forslag for det kommende års evalueringsområder (handlingsplaner) til undervisningsministeren til dennes godkendelse.
 Der henvises til lovforslagets almindelige bemærkninger, afsnit 2.1.2.
Til nr. 3-5 Der er tale om konsekvensændringer som følge af den foreslåede § 1, nr. 2, hvorved § 2, stk. 2, i lov om Danmarks Evalueringsinstitut ophæves.
Til § 2 Det foreslås, at loven træder i kraft den 1. juli 2014. Det indebærer, at Danmarks Evalueringsinstitut i arbejdet med dets handlingsplan for 2015 skal tage højde for den nye ordning.
