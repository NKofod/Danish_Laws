Pressenævnets kendelse i sag nr. 2019-80-0330 Afvisning af klage over udsendelse på DR på grund af fristoverskridelse En person klagede over DRs afvisning af en klage over en udsendelse.
Klagen var indgivet til DR efter udløbet af 12-ugers klagefristen.
Klagen til Pressenævnet blev derfor afvist uden nærmere behandling.
 [Klager] ved advokat [Advokaten] har klaget til Pressenævnet over DRs udsendelse DIN psykopat (3:3)  Min chef er psykopat, der blev bragt på DR 1 og DR TV den 6. november 2018 kl. 20:45, idet hun mener, at god presseskik er tilsidesat.
 Klagen er modtaget i Pressenævnet den 8. maj 2019.
 [Klager] har til støtte for klagen anført, at der i udsendelsen blev fremsat blandt andet usande og krænkende udtalelser af [Kilden] mod klager om hændelser under [Kilden]s fars ægteskab med klager.
I forhold til klagefristen har [Klager] henvist til, at eftersom oplysningerne stadig er tilgængelige på dr.dk, skal klagefristen efter medieansvarsloven først regnes fra det tidspunkt, hvor udsendelsen ikke længere er offentligt tilgængelig.
Der er endvidere henvist til, at klager på grund af arbejde som sygeplejerske har opholdt sig i Norge det meste af vinteren og derfor først er blevet bekendt med udsendelsen ved hjemkomsten til Danmark i foråret.
[Klager] klagede ved mail af 3. maj 2019 til DR over udsendelsen.
DR afviste klagen den 10. maj 2019 under henvisning til, at udsendelsen blev offentliggjort den 6. november 2018 på henholdsvis DR 1 og DR TV, hvorfor klagefristen var udløbet.
 Pressenævnets formand, Hanne Schmidt, udtaler:
 [Klager] har klaget til Pressenævnet over DRs afgørelse.
En klage over overtrædelse af god presseskik kan indgives til mediet eller direkte til Pressenævnet.
I begge tilfælde er klagefristen 12 uger fra offentliggørelsen.
Fristen for at klage til Pressenævnet over mediets afgørelse er 12 uger efter modtagelsen af afgørelsen, jf. medieansvarsloven § 34, stk. 2.
 [Klager] klagede den 3. maj 2019 til DR over udsendelsen DIN psykopat (3:3)  Min chef er psykopat bragt den 6. november 2018. DR afviste klagen den 10. maj 2019. Ved afgørelsen afviste DR at realitetsbehandle klagen, da klagefristen var overskredet.
 Klagen over DR vedrører en udsendelse, der blev offentliggjort den 6. november 2018, og klagen blev indgivet til DR den 3. maj 2019. Uanset udsendelsen fortsat er offentligt tilgængelig, er klagen indgivet efter 12-ugers klagefristens udløb og afvises som for sen, jf.  medieansvarsloven § 43, stk. 3.
 På denne baggrund afvises klagen.
