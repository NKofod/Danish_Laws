Bekendtgørelse om bedre adgang til skolepraktik i 2020 i erhvervsuddannelserne I medfør af § 2, stk. 2, og § 4, stk. 1, i lov nr. 241 af 19. marts 2020 om midlertidige foranstaltninger på børne- og undervisningsområdet og folkehøjskoleområdet og den frie folkeoplysende virksomhed til forebyggelse og afhjælpning i forbindelse med covid-19, fastsættes:
Formål § 1. Reglerne i §§ 2-5 har til formål at give bedre adgang til skolepraktik i 2020 i erhvervsuddannelserne og derved medvirke til at afbøde de afledte virkninger for elevernes gennemførelse af erhvervsuddannelsernes praktikuddannelse, som er eller vil kunne være en følge af de foranstaltninger, som træffes eller er truffet som led i forebyggelse og afhjælpning i forbindelse med covid-19. Disse regler fraviger og supplerer midlertidigt bestemmelserne i lovgivningen om erhvervsuddannelser i forbindelse med de midlertidige foranstaltninger, som er eller har været fastsat til forebyggelse og afhjælpning i forbindelse med covid-19, så længe adgang til og undervisning i skolepraktik er omfattet af lov om midlertidige foranstaltninger på børne- og undervisningsområdet og folkehøjskoleområdet og den frie folkeoplysende virksomhed til forebyggelse og afhjælpning i forbindelse med covid-19.
Suspension af begrænsninger i adgang til optagelse i skolepraktik for visse elever § 2. Karensreglen i § 66 a, stk. 1, 2. pkt., i lov om erhvervsuddannelser om, at en elev, der tager imod et tilbud om skolepraktik, først kan påbegynde undervisning i skolepraktik en måned efter grundforløbets afslutning, er suspenderet fra den 1. juli 2020. Suspensionen efter 1. pkt. betyder, at eleven i suspensionsperioden kan påbegynde undervisning i skolepraktik, umiddelbart efter at eleven har taget imod tilbuddet om skolepraktik, dog tidligst fra grundforløbets afslutning og senest en måned efter.
Tilsvarende gælder med hensyn til karensreglen på 1 til 3 måneder i § 66 a, stk. 5, i lov om erhvervsuddannelser for elever på fordelsuddannelser.
§ 3. Reglen i § 66 a, stk. 2, i lov om erhvervsuddannelser, suspenderes indtil den 31. december 2020 for elever, hvis uddannelsesaftale fra den 16. marts 2020 eller senere bliver eller er blevet opsagt i aftalens prøvetid.
Suspensionen efter 1. pkt. betyder, at institutionen skal give tilbud om skolepraktik til egnede praktikpladssøgende elever, som er omfattet af suspensionen efter 1. pkt., og at optagelse i skolepraktik skal ske snarest muligt efter uddannelsesaftalens ophør.
Tilsvarende gælder med hensyn elever, der optages efter § 66 e, stk. 2.
 Stk. 2. For elever omfattet af stk. 1, finder § 66 a, stk. 2, 3. pkt., i lov om erhvervsuddannelser, hvorefter eleven ikke optages til skolepraktik, før der er truffet afgørelse eller indgået forlig om afslutning på af en tvistighed, ikke anvendelse.
 § 4. Institutionen kan fra den 1. juli 2020 optage elever, der mister deres ny mesterlæreaftale, jf. § 12, stk. 1, i lov om erhvervsuddannelse, i skolepraktik, når eleverne opfylder de almindelige betingelser for optagelse i skolepraktik, jf. dog stk. 2.
 Stk. 2. Elever i ny mesterlære, der mister deres aftale under prøvetiden, kan optages i skolepraktik efter stk. 1 fra det tidspunkt, hvor de mister deres aftale, jf. § 3. Hvis eleven mister aftalen efter prøvetidens afslutning, kan eleven optages i skolepraktik efter stk. 1, hvis uddannelsesaftalen er mistet uforskyldt, jf. § 66 a, stk. 2, i lov om erhvervsuddannelser.
 Stk. 3. Elever, der mister en ny mesterlæreaftale, optages i skolepraktik efter stk. 1 i dimensionerede uddannelser uden brug af kvoteplads.
 Stk. 4. Institutionen inddrager det faglige udvalg for uddannelsen i tilfælde af tvivl om den praktiske tilrettelæggelse af skolepraktikken for den enkelte elev.
Ekstraordinær skolepraktik § 5. Institutioner for erhvervsrettet uddannelse med udbud af erhvervsuddannelse kan fra den 1. juli 2020 udbyde ekstraordinær skolepraktik i uddannelser, hvor der normalt ikke udbydes skolepraktik.
Dette gælder dog ikke uddannelserne til social- og sundhedshjælper og social- og sundhedsassistent (SOSU) samt pædagogisk assistent (PAU). De faglige udvalg inddrages i relevante spørgsmål i forhold til at vurdere, om læringsmål- og kompetence-mål kan nås i forbindelse med etableringen af den ekstraordinære skolepraktik.
 Stk. 2. Ekstraordinær skolepraktik efter stk. 1 i en uddannelse kan udbydes af institutionen, hvis institutionen er godkendt til udbud af hovedforløbet, og hvis institutionen har haft aktivitet på hovedforløbet inden for det seneste år forud for det tidspunkt, hvor institutionen påbegynder udbuddet af ekstraordinær skolepraktik i hovedforløbet.
 Stk. 3. Børne- og undervisningsministeren kan som vilkår for en institutions godkendelse til at udbyde hovedforløbet af en erhvervsuddannelse pålægge institutionen at udbyde ekstraordinær skolepraktik efter stk. 1, hvis institutionen opfylder betingelserne herfor i stk. 1 og 2, og hvis der på uddannelsens hovedforløb ikke i tilstrækkeligt omfang udbydes ekstraordinær skolepraktik i forhold til behovet herfor.
§ 6. Elever i ekstraordinær skolepraktik efter § 5, stk. 1, har de samme rettigheder og pligter som elever i almindelig skolepraktik.
Institutionen har pligt til fortsat at bistå elever i ekstraordinær skolepraktik med at få praktik i en virksomhed.
Stk. 2. Bestemmelserne i §§ 2 - 4 finder tilsvarende anvendelse for elevers adgang til optagelse i ekstraordinær skolepraktik.
Bestemmelsen i § 66 f, stk. 3, i lov om erhvervsuddannelse finder tilsvarende anvendelse for elever i ekstraordinær skolepraktik.
De øvrige bestemmelser i lov om erhvervsuddannelser og regler fastsat i medfør af loven finder i øvrigt i videst mulige omfang tilsvarende anvendelse på ekstraordinær skolepraktik efter § 5, stk. 1, jf. dog § 7.
§ 7. Styrelsen for Undervisning og Kvalitet bemyndiges til for en institutions udbud af ekstraordinær skolepraktik i særlige tilfælde at træffe beslutning om konkret fravigelse fra de i § 6, stk. 2, 3. pkt., nævnte bestemmelser og regler.
Dette gælder dog ikke fravigelser, som vil indebære en fravigelse fra reglerne i § 5, stk. 1  2, § 6, stk. 1, eller et påbud efter § 5, stk. 3. Styrelsen bemyndiges endvidere til at fastsætte nærmere vilkår for udbud af ekstraordinær skolepraktik, herunder at nærmere bestemte af de bestemmelser eller regler, som er nævnt i § 6, stk. 2, 3. pkt., ikke kan fraviges.
Ikrafttrædelses- og overgangsbestemmelser § 8. Bekendtgørelsen træder i kraft ved bekendtgørelse i Lovtidende.
 Stk. 2. Bekendtgørelsen ophæves den 31. december 2020.
 Stk. 3. Bekendtgørelse nr. 844 af 12. juni 2020 om bedre adgang til skolepraktik i 2020 i erhvervsuddannelserne ophæves.
