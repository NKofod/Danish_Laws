Vejledning til bekendtgørelse om 6 ugers selvvalgt uddannelse til forsikrede ledige I.
Indledning Denne vejledning erstatter vejledning nr. 9459 af 29. juni 2009 til bekendtgørelse om 6 ugers selvvalgt uddannelse til forsikrede ledige (bekendtgørelse nr. 631 af 20. juni 2009).
 Vejledningen indeholder forskellige præciseringer bl.a. på baggrund af spørgsmål fra jobcentre og arbejdsløshedskasser, hvoraf de væsentligste er:
  Et afsnit om anbefalet procedure for optagelse, a-kassens godkendelse og jobcenterets betaling, svarende til tidligere udmeldte procedure (kapitel I).
  Et afsnit om jobcenterets registreringer ved selvvalgt uddannelse (kapitel I).
  Præcisering af reglerne om aktivering i forhold til selvvalgt uddannelse (Kapitel II). Herunder konsekvenser af de ændrede tælleregler for opgørelse af sammenlagt ledighed, der følger af ændringslov nr. 431 af 28. april 2010, og som træder i kraft 1. august 2010.
  Præcisering af, at ledige skal bekræfte arbejdssøgning hver 7. dag, bortset fra hvis man er fritaget fra at stå til rådighed for henvist arbejde (kapitel II).
 Reglerne om forsikrede lediges ret til 6 ugers selvvalgt uddannelse var indtil 1. august 2009 fastsat i lov om statens voksenuddannelsesstøtte (SVU) og lov om godtgørelse ved deltagelse i erhvervsrettet voksen- og efteruddannelse, som hører under Undervisningsministeriet.
Pr. 1. august 2009 blev reglerne flyttet til beskæftigelseslovgivningen.
Reglerne fremgår af bekendtgørelse om 6 ugers selvvalgt uddannelse til forsikrede ledige og bekendtgørelse om uddannelsesydelse.
 Under selvvalgt uddannelse modtager forsikrede ledige uddannelsesydelse efter reglerne i bekendtgørelse om uddannelsesydelse.
Reglerne om selvvalgt uddannelse til beskæftigede er fortsat reguleret i lov om statens voksenuddannelsesstøtte (SVU) og lov om godtgørelse ved deltagelse i erhvervsrettet voksen- og efteruddannelse.
Se vejlednings kapitel II ang. hvornår man anses som ledig i relation til selvvalgt uddannelse.
 I det følgende gennemgås indholdet af Arbejdsmarkedsstyrelsens bekendtgørelse om 6 ugers selvvalgt uddannelse til forsikrede ledige (bekendtgørelse nr. 631 af 26. juni 2009).
 Bekendtgørelsens kapitel 1 indeholder fællesbestemmelser for uddannelsesområderne.
 Kapitel 2 indeholder regler for uddannelser på folkeskole- og gymnasialt niveau samt videregående uddannelse.
 Kapitel 3 indeholder regler for erhvervsrettet voksen- og efteruddannelse til og med erhvervsuddannelsesniveau.
Administration af reglerne Administrationen af ordningen varetages af arbejdsløshedskasserne.
Arbejdsløshedskasserne sikrer, at den ledige opfylder betingelserne, herunder at deltagelsen finder sted inden for de første 9 måneders sammenlagt ledighed for personer, der er fyldt 25 år, og inden for de første 6 måneders sammenlagt ledighed for personer, der er under 25 år.
Tillige sikrer arbejdsløshedskassen, at den uddannelse, som den ledige ønsker, er omfattet af ordningen om 6 ugers selvvalgt uddannelse.
Arbejdsløshedskasserne skal ligeledes sikre, at en ledig maksimalt får 6 ugers selvvalgt uddannelse med uddannelsesydelse i løbet af en ledighedsperiode.
De 6 uger opgøres i timer og kan tages i sammenhæng eller opdeles i flere perioder.
Arbejdsløshedskasserne træffer tillige afgørelse om og udbetaler uddannelsesydelse og befordringsgodtgørelse.
Ved ansøgning om uddannelsesydelse anvendes blanketterne AR 237-239 om uddannelsesydelse.
Blanketterne findes indtil videre på Arbejdsdirektoratets hjemmeside.
 Jobcentrene skal administrere betaling for køb af uddannelse og eventuel deltagerbetaling til uddannelsesinstitutionerne samt træffe afgørelse om og udbetale beløb til kost og logi for ledige.
Jobcentrenes betaling af uddannelse til forsikrede ledige i forbindelse med 6 ugers selvvalgt uddannelse skal foregå på samme måde, som når jobcentrene betaler for anden uddannelse som led i tilbud efter lov om en aktiv beskæftigelsesindsats.
Dvs. betalingen sker i henhold til lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m.
 Evt. deltagerbetaling betales af jobcenteret efter de regler, som gælder for ordinære elever eller studerende.
 Betaling for kost og logi følger statens regler om tjenesterejser, reducerede satser.
Anbefalet procedure for optagelse på selvvalgt uddannelse, arbejdsløshedskassens godkendelse og jobcenterets betaling For at fremme en smidig procedure, hvor den ledige hurtigt kan komme i gang med en selvvalgt uddannelse, anbefales det, at blanket AR 245 benyttes med nedenstående fremgangsmåde.
Fremgangsmåden er også beskrevet i Arbejdsmarkedsstyrelsens orienteringsskrivelse af 5. oktober 2009 om ny attest om bekræftelse af ret til og optagelse på selvvalgt uddannelse for ledige dagpengemodtagere.
Attesten udfyldes af den ledige og af uddannelsesstedet.
Såfremt personen kan optages på den ønskede uddannelse, erklærer uddannelsesstedet, at ansøgeren optages under forudsætning af arbejdsløshedskassens godkendelse af, at den ledige opfylder betingelserne, dvs. at den ledige har ret til selvvalgt uddannelse, og at uddannelsen er omfattet af ordningen.
Den ledige eller uddannelsesstedet afleverer dernæst attesten til arbejdsløshedskassen.
Såfremt arbejdsløshedskassen finder, at betingelserne er opfyldt, erklærer arbejdsløshedskassen dette på attesten og sender den til jobcenteret, med kopi til uddannelsesstedet.
 Uddannelsesstedet vil derefter formelt kunne registrere, at personen er optaget, og jobcenteret vil kunne afgive betalingstilsagn.
 Jobcenteret vil  når det har modtaget attesten med arbejdsløshedskassens godkendelse  kunne udfylde sin del af betalingsblanketten fra Undervisningsministeriets betalingsbekendtgørelse (bekendtgørelse nr. 687 af 2. juli 2009) og afgive betalingstilsagnet, uden at uddannelsesstedet på forhånd har udfyldt sine felter i betalingsblanketten vedr. økonomi m.v.
 Dette skyldes, at jobcenteret ikke skal tage stilling til priserne, da disse er fastsat efter takster på finansloven, og jobcenteret skal afgive betalingstilsagn, når arbejdsløshedskassen har attesteret ovennævnte.
 Taksterne for uddannelser omfattet af ordningen med 6 ugers selvvalgt uddannelse inden for Undervisningsministeriets ressortområde findes i et takstkatalog på Undervisningsministeriets hjemmeside under www.uvm.dk/takst.
 Uddannelsesstedet vil kunne lade personen starte, når uddannelsesstedet modtager betalingstilsagnet fra jobcenteret.
 Evt. vil uddannelsesstedet kunne lade personen starte forinden modtagelse af betalingstilsagnet fra jobcenteret, når blot det har modtaget attesten fra arbejdsløshedskassen, hvoraf det fremgår, at den ledige har ret til selvvalgt uddannelse, og at den ønskede uddannelse er blandt de godkendte.
 Dette forudsætter, at uddannelsesstedet og jobcenteret på forhånd har aftalt, at denne fremgangsmåde kan følges vedrørende 6 ugers selvvalgt uddannelse, hvor jobcentret er forpligtet til at afgive betalingstilsagn, når arbejdsløshedskassen har godkendt, at personen opfylder betingelserne, og at den ønskede uddannelse er omfattet af ordningen med 6 ugers selvvalgt uddannelse.
Jobcentrenes registreringer ved deltagelse i selvvalgt uddannelse Jobcenteret foretager følgende registreringer i forbindelse med lediges deltagelse i selvvalgt uddannelse.
Registreringerne foretages i henhold til bekendtgørelse om registrering og indberetning af data på beskæftigelsesområdet til det statistiske datavarehus og det fælles datagrundlag i Arbejdsmarkedsstyrelsen, dvs. bekendtgørelse nr. 418 af 23. april 2010:
  For personer, der deltager i selvvalgt uddannelse på fuld tid foretages en fritagelsesregistrering af typen »Selvvalgt uddannelse (fuld tid)«.
  For personer, der deltager i selvvalgt uddannelse på deltid foretages en fritagelsesregistrering af typen »Selvvalgt uddannelse (deltid)«.
  Hvis personen samtidig er fritaget for rådighed i henhold til bekendtgørelsens § 7, stk.. 2, eller bekendtgørelse om en aktiv beskæftigelsesindsats § 33, foretages en registrering af typen »fritagelse for rådighed under deltagelse i tilbud«.
  Der kan  af hensyn til kommunens økonomiopfølgning  foretages en registrering af en aktivitet uden en jobplan med angivelse af »seks ugers selvvalgt uddannelse« som »aktiveringstype«.
II.
Angående bekendtgørelsens kapitel 1 Til § 1 Adgang til 6 ugers selvvalgt uddannelse Personkredsen Det fremgår af bekendtgørelsen, at forsikrede ledige, der er berettiget til arbejdsløshedsdagpenge, har ret til at deltage i sammenlagt 6 ugers selvvalgt uddannelse, dvs. uddannelse inden for de områder, der følger af bekendtgørelsens bilag 1.
 Hvis den ledige starter på en ny dagpengeperiode, får personen ret til en ny periode med 6 ugers selvvalgt uddannelse.
Personer, der har modtaget et tilbud om aktivering efter kapitel 10-12 i lov om en aktiv beskæftigelsesindsats, kan ikke afvise at deltage i tilbuddet med den begrundelse, at personen i stedet ønsker at deltage i selvvalgt uddannelse.
Det gælder dog ikke, hvis personen allerede har ansøgt om deltagelse i selvvalgt uddannelse, jf. nedenfor i bemærkningerne til § 7.
Afviklingsperioden For personer under 25 år skal uddannelsen være afviklet inden for de første 6 måneders sammenlagt ledighed.
Og for personer, der er fyldt 25 år, skal uddannelsen være afviklet inden for de første 9 måneders sammenlagt ledighed.
Det bemærkes, at begrebet sammenlagt ledighed jf. ændringslov nr. 431 af 28. april 2010, omdefineres og får samme indhold som tælleren for førstegangsaktivering og gentagen aktivering.
Se nærmere herom nedenfor.
Definition af ledig i forbindelse med selvvalgt uddannelse Spørgsmålet om, hvornår en person anses for ledig og dermed er omfattet af reglerne om ret til 6 ugers selvvalgt uddannelse med uddannelsesydelse, afgøres efter praksis og reglerne i henhold til lov om godtgørelse ved deltagelse i erhvervsrettet voksen- og efteruddannelse og lov om statens voksenuddannelsesstøtte (SVU).
 Personer, der anses for beskæftigede efter disse regler, skal fortsat søge om VEU-godtgørelse eller SVU-støtte til uddannelse efter reglerne herom.
Som beskæftigede efter reglerne om godtgørelse ved deltagelse i erhvervsrettet voksen- og efteruddannelse og statens voksenuddannelsesstøtte, anses personer i ordinær beskæftigelse som lønmodtagere eller selvstændig erhvervsdrivende på en arbejdsplads i Danmark.
En beskæftiget lønmodtager er en person, der har indgået en bindende aftale med en offentlig eller privat arbejdsgiver om løn- og ansættelsesvilkår, som typisk vil foreligge i et ansættelsesbevis.
 Nærmere informationer om i hvilke situationer en person kan anses for beskæftiget efter reglerne om SVU og VEU kan findes på Styrelsen for Statens Uddannelsesstøttes hjemmesider: www.svu.dk eller www.veug.dk.
Til § 2-3 Opgørelse af forbrug af de 6 uger og modregning For uddannelser på folkeskoleniveau, gymnasieniveau samt videregående uddannelser omfatter retten til 6 ugers selvvalgt uddannelse med uddannelsesydelse i alt 37 timer pr. uge for fuldtidsforsikrede og 30 timer pr. uge for deltidsforsikrede.
 For erhvervsrettet voksen- og efteruddannelse til og med erhvervsuddannelsesniveau omfatter retten til 6 ugers selvvalgt uddannelse med uddannelsesydelse i alt 37 timer pr. uge for personer, som er tilmeldt jobcenteret som arbejdssøgende på fuldtid, og 30 timer for personer som er tilmeldt jobcenteret som arbejdssøgende på deltid.
 De timer, der tæller med i beregningen ved opgørelse af forbruget, er således  som hovedregel  de timer, hvor der udbetales uddannelsesydelse.
Ved opgørelse af, om en person har udnyttet sin ret til 6 ugers selvvalgt uddannelse, medregnes perioder, hvor ansøgeren har deltaget i selvvalgt uddannelse for ledige efter de regler, der var gældende før 1. august 2009 og har modtaget VEU-godtgørelse eller SVU-støtte.
Der sker således en modregning af forbrug inden for disse ordninger og uddannelsesydelsen.
 For så vidt angår uddannelse på folkeskole- og gymnasialt niveau samt videregående uddannelse gælder særligt følgende: Afbrydelser i undervisningen i forbindelse med kortere ordinære ferieperioder og andre kortere afbrydelser i perioder, hvor der ikke gennemføres undervisning, medregnes ikke i retten til timer, uanset at der udbetales uddannelsesydelse for de pågældende dage.
Til § 4  6 Optagelse på uddannelserne 6 ugers selvvalgt uddannelse kan tages på følgende områder:
1) Erhvervsrettet voksen- og efteruddannelse til og med erhvervsuddannelsesniveau.
Disse uddannelser fremgår af pkt. 1 i bekendtgørelsens bilag 1.
2) Uddannelser på folkeskoleniveau og anden uddannelse på tilsvarende niveau, gymnasial uddannelse og videregående uddannelse.
Disse uddannelser fremgår af pkt. 2-7 i bekendtgørelsens bilag 1.
Til § 7 Rådighed m.v.
 Ledige, der deltager i selvvalgt uddannelse, skal stå til rådighed for arbejde, som de henvises til af jobcenteret eller arbejdsløshedskassen.
 Det indebærer, at de ledige under uddannelsen skal være tilmeldt jobcenteret og have indlagt godkendt cv i jobnet og hver 7. dag bekræfte, at de er arbejdssøgende, jf. reglerne herom i lov om en aktiv beskæftigelsesindsats.
 Jobcenteret vil kunne træffe afgørelse om at fritage den ledige fra at blive henvist til arbejde, hvis jobcenteret skønner, at den selvvalgte uddannelse medvirker til, at personen kan opnå fast beskæftigelse, herunder når personen deltager i et særligt målrettet uddannelsesforløb.
Afgørelse om fritagelse for rådigheden skal skriftligt meddeles af jobcenteret til personen.
Personer, der er fritaget fra rådigheden, er fritaget fra hver 7. dag at skulle bekræfte, at de er arbejdssøgende.
Ændrede optællingsregler for fristerne for selvvalgt uddannelse og aktivering Med hensyn til opgørelse af fristerne tages der i det følgende udgangspunkt i tælleregler som ændret ved ændringslov nr. 431 af 28. april 2010. Ved den gennemførte ændring af tælleregler vil såvel perioden, inden for hvilken den selvvalgte uddannelse skal afholdes, som fristerne for førstegangsaktivering/gentaget aktivering, bestemmes af antal uger med dagpenge/løntilskud.
De ændrede tælleregler vil fremgå af en justering af kapitel 19 i bekendtgørelse om en aktiv beskæftigelsesindsats, som træder i kraft den 1. august 2010. Ændringen vil få fuld virkning for ledige med start i dagpengeperiode pr. 1. august 2010 og fremefter.
For ledige med en dagpengedato før 1. august 2010 vil ændringen få fuld virkning ved nulstilling af aktiveringsforløb og ny indplaceringsdato.
 Aktivering i forhold til selvvalgt uddannelse.
Hvis en ledig, der skal have et tilbud om aktivering, forinden har søgt om at udnytte sin ret til 6 uges selvvalgt uddannelse, skal aktiveringen tilrettelægges således, at personen har mulighed for at deltage i den selvvalgte uddannelse.
De timer, hvor der foregår selvvalgt uddannelse, har den ledige ikke pligt til at deltage i aktivering.
 Såfremt jobcenteret har afgivet et aktiveringstilbud, inden personen har søgt ind på en selvvalgt uddannelse, opretholdes jobcenterets tilbud, dvs. personen kan i så fald ikke gøre krav på at deltage i selvvalgt uddannelse, hvis det ikke er muligt på grund af aktiveringen.
 - Hvis den selvvalgte uddannelse er på fuld tid:
Tidspunktet for, hvornår den ledige senest har ret og pligt til aktivering, fremgår af §§ 85- 88 i lov om en aktiv beskæftigelsesindsats.
For under 30-årige er det senest efter 13 ugers sammenlagt ledighed.
For 30 til 60-årige er det senest efter 9 måneders og for personer, der er fyldt 60 år, senest efter 6 måneders sammenlagt ledighed.
Desuden har de 18 til 19-årige fra 1. maj 2010 til 1. januar 2012 ret og pligt til aktivering senest efter 4 ugers sammenlagt ledighed.
 Uger, hvor en ledig deltager i selvvalgt uddannelse på fuld tid er døde perioder i forhold til beregning af tidspunktet for ret og pligt til aktivering, dvs. de udskyder automatisk ret og pligt-tidspunktet, idet sådanne uger ikke medregnes ved opgørelse af de ovennævnte ugetal.
 Dette skyldes, at der under perioder med selvvalgt uddannelse på fuld tid alene udbetales uddannelsesydelse, og tidspunktet for ret og pligt-aktivering alene opgøres på baggrund af uger, der er berørt af dagpenge eller løntilskud.
 - Hvis den selvvalgte uddannelse er på mindre end fuld tid:
 Uger, hvor selvvalgt uddannelse forekommer på deltid, hvor personen også modtager arbejdsløshedsdagpenge eller løntilskud, er ikke døde perioder og udskyder derfor ikke tidspunktet for ret og pligt-aktiveringen.
 Kommunen skal her tilrettelægge aktiveringen sådan, at timetalskravet og varighedskravet for ret og pligt-aktivering opfyldes, uden at det går ud over den lediges selvvalgte uddannelse.
Ifølge § 101 i bekendtgørelse om en aktiv beskæftigelsesindsats er der et timetalskrav for aktivering på mindst 25 timer i gennemsnit pr. uge.
Og der er et varighedskrav på mindst 26 sammenhængende uger for personer under 30 år og på mindst 4 sammenhængende uger for personer, der er fyldt 30 år.
Timerne i selvvalgt uddannelse kan ikke medregnes i opgørelse af antal timer i aktivering.
Hvis der på tidspunktet, hvor ret og pligt til aktivering indtræder, foregår selvvalgt uddannelse på fx 20 timer om ugen, er det ikke muligt at aktivere personen i 25 timer, idet der alene udbetales dagpenge for 17 timer.
Tilbud, der på denne måde ikke opfylder kravet om et gennemsnitligt timetal på 25 timer, tæller ikke som ret og pligt-tilbud, dvs. at for at ret og pligt skal være opfyldt, skal der samlet set gives et eller flere andre tilbud, som opfylder kravet på et gennemsnitligt ugentligt timetal på 25 timer, og  for unge under 30 år  en samlet varighed på 26 uger.
Det individuelle kontaktforløb Personer, der på fuld tid deltager i selvvalgt uddannelse, er ikke omfattet af det individuelle kontaktforløb efter lov om en aktiv beskæftigelsesindsats, hvad enten de er fuldtids- eller deltidsforsikret.
Perioder, hvor der alene modtages uddannelsesydelse, medregnes således ikke i opgørelse af, hvornår jobsamtalerne skal afholdes.
Hvis man deltager et færre antal timer, end hvad der betragtes som fuldtid for henholdsvis fuldtids- og deltidsforsikret, er man omfattet af det individuelle kontaktforløb.
III.
Angående bekendtgørelsens kapitel 2: Selvvalgt uddannelse på folkeskole- og gymnasialt niveau samt videregående uddannelse For uddannelser på folkeskoleniveau og anden uddannelse på tilsvarende niveau, gymnasial uddannelse og videregående uddannelse indeholder bekendtgørelsen bestemmelser om følgende:
Til § 8 - Krav om maksimal forudgående uddannelser For at deltage i selvvalgt uddannelse på folkeskoleniveau og gymnasialt niveau er det en betingelse, at personen er kortuddannet.
 At være kortuddannet vil sige, at personen må have indtil:
1) 7-8 års skolegang suppleret med en erhvervsrettet uddannelse eller uddannelse svarende hertil, eller 2) 9-10 års skolegang suppleret med 2 års erhvervsrettet uddannelse eller en forældet erhvervsrettet uddannelse.
Ved beregningen af længden af skolegang og erhvervsrettet uddannelse ses der bort fra  uddannelse, der ikke er afsluttet,  enkeltfagsundervisning, der ikke samlet udgør en uddannelse, og  enkeltstående kurser.
 Ved beregningen af længden af erhvervsrettet uddannelse indgår praktikperioder.
En erhvervsrettet uddannelse betragtes som forældet, hvis den uddannelsessøgende  ikke har anvendt uddannelsen i de sidste 5 år forud for ansøgningstidspunktet, eller  ikke har anvendt og kan sandsynliggøre, at der ikke er mulighed for at anvende uddannelsen igen, fordi den ikke svarer til den nuværende uddannelse.
 Arbejdsløshedskassen kan bestemme, at der ved afgørelsen af om en uddannelsessøgende er kortuddannet, helt eller delvist kan ses bort fra:
 erhvervsrettet uddannelse, hvis den uddannelsessøgende kan dokumentere, at uddannelsen ikke kan anvendes af helbredsmæssige grunde, eller  skolegang eller erhvervsrettet uddannelse fra udlandet, hvis den uddannelsessøgende kan sandsynliggøre, at skolegangen eller uddannelsen ikke kan anvendes i Danmark.
 Arbejdsløshedskassen kan se bort fra, at personen skal være kortuddannet, når den uddannelsessøgende, der har gennemgået en erhvervsrettet uddannelse op til og med erhvervsuddannelsesniveau, søger forberedende voksenundervisning, ordblindeundervisning for voksne eller specialundervisning for voksne.
Til § 9 - Krav om minimumsalder Det fremgår, at for at deltage i uddannelserne efter bekendtgørelsens kapitel 2 er det en betingelse, at personen er fyldt 25 år.
Dog er aldersgrænsen 20 år for deltagelse i forberedende voksenundervisning, ordblindeundervisning for voksne eller specialundervisning for voksne.
 Uddannelsesydelsen gives tidligst fra udgangen af den kalenderuge, hvor personen fylder 25 eller 20 år.
Til § 10 - Heltidsuddannelse Selvvalgt uddannelse kan som hovedregel tages som enten deltidsuddannelse eller heltidsuddannelse.
Dog er det for uddannelser på videregående niveau et krav, at uddannelsesaktiviteterne skal være tilrettelagt på heltid.
Heltidsundervisning er:
 1) Undervisning normeret som heltidsundervisning i henhold til ministerielt fastsatte regler.
 2) Undervisning godkendt som heltidsundervisning med henblik på tildeling af statens uddannelsesstøtte.
 3) Andre former for undervisning, hvis undervisningen omfatter mindst 20 undervisningstimer i gennemsnit om ugen.
 Videregående uddannelsesforløb, der er udbudt under lov om åben uddannelse og under § 5 i lov om universiteter, falder altid ind under nr. 1, fordi der til disse forløb er knyttet en normering i enten uddannelsesbekendtgørelse eller studieordning/studieplan.
Ved heltidsuddannelse på videregående niveau forstås desuden en uddannelse, dele af en uddannelse eller et særligt tilrettelagt forløb, der af uddannelsesstedet udbydes som et samlet forløb, når normeringen i ECTS-point (European Credit Transfer System) svarer til uddannelsestiden.
Et studenterårsværk er en fuldtidsstuderendes arbejde i 1 år og svarer til 60 ECTS-point.
 Det er uddannelsesstederne, der oplyser, om der i det konkrete tilfælde er tale om heltidsundervisning.
IV.
Angående bekendtgørelsens kapitel 3: Selvvalgt uddannelse som erhvervsrettet voksen- og efteruddannelse til og med erhvervsuddannelsesniveau For uddannelser inden for erhvervsrettet voksen- og efteruddannelse til og med erhvervsuddannelsesniveau indeholder bekendtgørelsen bestemmelser om følgende:
Til § 11 - Krav om maksimal forudgående uddannelser For at kunne deltage i selvvalgt uddannelse inden for erhvervsrettet voksen- og efteruddannelse er det en betingelse, at personen ikke i forvejen har en uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt i de sidste 5 år.
 Dette indebærer, at personen højst må have:
1) en uddannelse ud over en almen skoleuddannelse til og med gymnasialt niveau, 2) en erhvervsuddannelse efter lov om erhvervsuddannelser, en lærlingeuddannelse, en erhvervsfaglig grunduddannelse, en grundlæggende social- og sundhedsuddannelse eller en grundlæggende uddannelse efter lov om landbrugsuddannelser, 3) en kommunal- eller etatsuddannelse eller lignende, hvis uddannelsesniveau og varighed ikke overstiger erhvervsuddannelserne eller et niveau og en varighed, der kan sidestilles hermed, eller 4) en anden og højere uddannelse end nævnt i nr. 1-3, og ikke har haft beskæftigelse inden for uddannelsens område i de sidste 5 år.
Uddannelser, der kan sidestilles med erhvervsuddannelser, jf. nr. 2, er uddannelser, der i niveau eller varighed maksimalt svarer til niveauet eller varigheden af erhvervsuddannelserne.
Det er en betingelse, at der ikke er et adgangskrav til uddannelsen, der forudsætter bestået uddannelse på gymnasialt niveau.
 Personer med en uddannelse, der er afløst af en ny tilsvarende uddannelse, kan deltage i uddannelse, hvis den nye uddannelse ikke forudsætter bestået gymnasial uddannelse.
Udgangspunktet er altså, at deltagerne højst må have en uddannelse, der ikke har en bestået gymnasial uddannelse som adgangskrav, og hvis varighed ikke overstiger ca. 4 år.
Det er uden betydning, om uddannelsen er offentlig eller privat.
Desuden er det kun afsluttede uddannelser, der indgår i vurderingen.
Ved vurderingen af, om en given uddannelse er på erhvervsuddannelsesniveau eller på et højere niveau, må der også ses på deltagernes udenlandske kvalifikationer.
Der skal ikke foretages en tilbundsgående undersøgelse med indhentning af eksamensbeviser fra udlandet osv., men hvis det efter de oplysninger, en deltager selv giver, er ret klart, at den pågældende har en videregående uddannelse, må det medføre, at der ikke kan deltages i uddannelsen som selvvalgt uddannelse.
Hvis den pågældende mener, at den udenlandske uddannelse ikke er på videregående niveau, må den pågældende selv fremskaffe den nødvendige dokumentation for uddannelsens niveau.
 Endelig bemærkes, at der kun ses på de adgangskrav, der gælder i dag: Hvis en uddannelse tidligere havde studentereksamen som adgangskrav, men i dag har folkeskolens afgangsprøve, er der ikke tale om en videregående uddannelse.
 Personer, der har taget en erhvervsuddannelse, og som derefter har videreuddannet sig, fx på Danmarks Forvaltningshøjskole, vil have uddannet sig ud over erhvervsuddannelsesniveauet, og vil derfor ikke kunne deltage i selvvalgt uddannelse.
Nærmere oplysninger om de enkelte uddannelser og deres niveauer kan findes to steder: For ældre uddannelsers vedkommende bedst i DUN  Dansk Uddannelsesnomenklatur, og for nyere uddannelsers vedkommende i Uddannelsesguiden.
DUN kan hentes som pdf-fil på www.dst.dk, og seneste udgave er fra 2006. Uddannelsesguiden findes på www.ug.dk og opdateres løbende.
Særligt om uddannelser over erhvervsuddannelsesniveau Personer, der har en uddannelse ud over erhvervsuddannelsesniveau, men som ikke har brugt denne uddannelse i 5 år eller mere, kan eventuelt have mulighed for at deltage i erhvervsrettet voksen- og videreuddannelse, men det afhænger af en helt konkret vurdering i hvert enkelt tilfælde.
 Hvis en person, der fx er uddannet folkeskolelærer, har haft arbejde som kassemedarbejder i det lokale supermarked og har haft denne beskæftigelse de sidste 7 år, vil den pågældende kunne deltage i efter- og videreuddannelse som selvvalgt uddannelse.
Men hvis en person er uddannet erhvervsøkonom for 10 år siden og har haft arbejde som butikschef i det lokale supermarked, kan den pågældende ikke siges at have forladt sit uddannelsesniveau og have arbejdet på erhvervsuddannelsesniveau.
Personen vil følgelig ikke være berettiget til selvvalgt uddannelse.
En person, der har en videregående uddannelse, som aldrig har været brugt, er også omfattet af 5 års reglen.
Det vil sige, at hvis en sygeplejerske efter endt uddannelse vælger at arbejde som rengøringsassistent, skal der gå mindst 5 år fra afslutningen af sygeplejeuddannelsen, før den pågældende har mulighed for at deltage i selvvalgt uddannelse.
Til § 12  fjernundervisning Det fremgår af bestemmelsen, at der ikke kan deltages i erhvervsrettet voksen- og efteruddannelse, hvor undervisningen foregår som fjernundervisning, dvs. at mindre end 50 pct. af undervisningen er tilrettelagt som tilstedeværelsesundervisning.
Til § 13  Befordringsgodtgørelse Arbejdsløshedskasserne yder befordringsgodtgørelse ved deltagelse i arbejdsmarkedsuddannelser og enkeltfag, der er optaget i en fælles kompetencebeskrivelse.
 Betingelserne for at få befordringsgodtgørelse fremgår af kapitel 11 i bekendtgørelse om en aktiv beskæftigelsesindsats.
Det er en forudsætning, at den daglige transport mellem bopælen eller indkvarteringssted og uddannelsesstedet og retur er mere end 24 kilometer.
Godtgørelsen pr. dag kan alene udbetales for de kilometer, der ligger ud over de første 24 kilometer.
Befordringsgodtgørelsen er 2,07 kr. pr. km. (pr. 6. juli 2009 - beløbet vil være uændret frem til 3. juli 2011). Kilometertaksten reguleres en gang årligt med virkning fra den første mandag i juli måned på grundlag af prisudviklingen inden for det offentlige transportområde.
Ved udbetaling afrundes den samlede godtgørelse til nærmeste hele kronebeløb.
Er deltageren under uddannelsen indkvarteret, er der ret til tilskud til transport frem og tilbage mellem bopæl og indkvarteringssted 1) ved uddannelsens start og afslutning, 2) ved søgnehelligdage og 3) hver weekend.
Inden udbetaling af befordringsgodtgørelse skal arbejdsløshedskassen indhente dokumentation fra det sted, hvor uddannelsen finder sted, om i hvilket omfang personen har fulgt uddannelsen, henholdsvis givet møde.
I tilfælde, hvor en sådan dokumentation ikke kan indhentes, udbetales befordringsgodtgørelsen på grundlag af en erklæring fra personen.
Til § 14  Kost og logi Jobcenteret træffer afgørelse om og udbetaler beløb til kost og logi.
Der er ret til tilskud til kost og logi under deltagelse i arbejdsmarkedsuddannelser og enkeltfag, der er optaget i en fælles kompetencebeskrivelse.
Det forudsætter, at personen har mere end 120 kilometer i transport mellem bopæl og uddannelsessted og retur, og at personen under uddannelsen er indkvarteret uden for sin bopæl.
 Også hvis det af andre grunde er rimeligt, at personen er indkvarteret uden for sin bopæl, kan der ydes tilskud til kost og logi efter reglerne herom.
 Hvis udgiften til kost og logi indgår i kursusprisen, eller hvis uddannelsesstedet yder kost og logi, bortfalder tilskuddet helt eller delvist.
 Tilskuddet til dokumenterede og udokumenterede udgifter til kost og logi administreres og udbetales af jobcenteret efter statens regler om tjenesterejser, reducerede satser.
 Til § 15  Ikrafttrædelse og overgangsbestemmelser.
 Ressortflytningen af reglerne om 6 ugers selvvalgt uddannelse til forsikrede ledige fandt sted den 1. august 2009.
 Ved opgørelsen af, om en person har udnyttet sin ret til 6 ugers selvvalgt uddannelse, medregnes perioder, hvor ansøgeren har deltaget i selvvalgt uddannelse for ledige før 1. august 2009.
 Følgende fremgår desuden af overgangsbestemmelserne fra loven om flytningen af reglerne til beskæftigelseslovgivningen:
 Ledige med ret til 6 ugers selvvalgt uddannelse, der inden lovens ikrafttræden er påbegyndt en uddannelse med godtgørelse ved deltagelse i erhvervsrettet voksen- og efteruddannelse eller med statens voksenuddannelsesstøtte, kan færdiggøre uddannelsesforløbet med godtgørelse eller støtte efter de hidtidige regler.
 Ledige med ret til 6 ugers selvvalgt uddannelse, der inden lovens ikrafttræden har indgivet en ansøgning om statens voksenuddannelsesstøtte, jf. bekendtgørelse nr. 643 af 15. juni 2007 om statens voksenuddannelsesstøtte, § 19, stk. 2, sidste pkt., til en SVU-administrator, kan deltage i den valgte uddannelse med voksenuddannelsesstøtte efter de hidtil gældende regler.
