Spørgsmål om, hvorvidt præster skal indhente menighedsrådets  

 tilladelse til fremførelse af musikalske indslag ved ungdomsgudstjenester  

 uden for de sædvanlige gudstjenester Kirkeministeriets skrivelse af 14. juni 1967 til biskoppen over Århus  

 stift.
I et med Deres Højærværdigheds skrivelse af 24. april 1967 hertil indsendt  

 andragende har kaldskapellan ved A. kirke N.N. forespurgt, om et menighedsråd  

 har krav på ansøgning om tilladelse til fremførelse af og detailleret  

 beskrivelse af musikalske indslag, der skal anvendes ved ungdomsgudstjenester  

 udenfor de sædvanlige gudstjenetider.
Pastor N.N. har oplyst, at det drejer  

 sig om ungdomsgudstjenester, hvor der som præludium, korværk og postludium  

 opføres værker, som foruden orgel ledsages af saxofon, basguitar og tromme.
 I anledning heraf skal man meddele til efterretning og videre  

 bekendtgørelse, herunder også for menighedsrådet, at de ved en kirke ansatte  

 faste præster ifølge § 1 i lov om kirkers brug m.m. har ret til at bruge den  

 pågældende kirke »til gudstjeneste, til kirkelige handlinger samt til  

 kirkelige møder og lignende«, hvilken bestemmelse er at forstå således,  

 at det almindeligvis er ufornødent, at præsten forinden sådan brug af kirken  

 indhenter menighedsrådets tilslutning.
 Det bemærkes dog, at såfremt de musikalske indslag bliver af et sådant  

 omfang, at det nærmest drejer sig om en kirkekoncert, skal biskoppens  

 samtykke indhentes efter indstilling fra menighedsrådet, jævnfør fornævnte  

 lovs § 7.
Endvidere henledes opmærksomheden på samme lovs § 20, stk. 1, hvorefter  

 biskoppens tilladelse kræves til, at der ved gudstjenester benyttes andet  

 sprog end det danske eller et af de andre nordiske sprog.
Denne bestemmelse  

 omfatter også fremførelse af korværker på fremmede sprog, jævnfør herved  

 ministeriets skrivelse af 14. april 1961.
 Sluttelig bemærkes, at det er en selvfølge, at præster under udførelse af  

 deres embedsgerning skal iagttage og påse, at alt går sømmeligt til - jævnfør  

 nævnte lovs § 23 - og at det er biskoppens ret og pligt til at skride ind,  

 såfremt dette ikke overholdes.
