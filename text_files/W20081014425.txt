Erstatningsansvarslovens § 26, stk. 1 og 2, tortgodtgørelse  frihedsberøvelse, nævnets j. nr. 08-520-09402 N. j.nr. 08-520-09402 I sagen blev to tiltalte dømt for at have slået ansøger flere gange med flad og knyttet hånd i hovedet, samt for at have væltet ansøger omkuld med hævelse ved venstre øre og kind samt hudafskrabninger på lår og albue til følge.
De blev desuden dømt for at have tvunget ansøger med ned i en kælder, hvor de tvang ham til at afklæde sig samtidig med, at de bandt en trøje omkring hovedet på ham, så trøjen var presset ind mod hans mund.
Herefter pressede de hans hoved ned mod gulvet.
I forlængelse heraf tvang de ham  fortsat under trussel om den vold, der lå i situationen  til at følge med til en tagterrasse, hvor de beordrede ham til at sætte sig på en stol.
Det lykkedes til sidst ansøger at slippe væk, og han løb nøgen hjem.
Nævnet tilkendte ansøger 20.000 kr. i godtgørelse for tort som påstået af ansøgerens advokat.
Nævnet lagde ved afgørelsen vægt på, at kombinationen af frihedsberøvelsen samt afklædningen af ansøger gjorde det til et meget krænkende overgreb.
Endvidere lagde nævnet vægt på, at ansøger havde været nødsaget til at løbe nøgen hjem.
