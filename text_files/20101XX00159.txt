Skriftlig fremsættelse (17. november 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til Lov om ændring af lov om social pension (Harmonisering af regler om opgørelse af bopælstid for folkepension) (Lovforslag nr.
L 72) Som et led i finanslovsaftalen for 2011 mellem regeringen, Dansk Folkeparti og Kristendemokraterne blev det aftalt, at for at harmonisere optjeningsreglerne for folkepension, afskaffes flygtninges adgang til at medregne bopælstid i oprindelseslandet ved beregning af folkepension.
Dermed omfattes flygtninge af de samme principper, som gælder for øvrige indvandrere og danskere, der har haft ophold i andre lande.
Flygtninge, der ikke længere vil kunne modtage fuld folkepension, kan efter en konkret individuel vurdering modtage personligt tillæg efter pensionsloven, starthjælp eller kontanthjælp.
 For at give herboende flygtninge mulighed for at indrette sig på de ændrede regler indføres en overgangsordning på 10 år.
 Reglen i lov om social pension, der giver adgang for flygtninge, der har fået opholdstilladelse efter § 7 eller § 8 i udlændingeloven til at sidestille bopæl i oprindelseslandet og andre lande, hvori den pågældende har haft bopæl på et grundlag svarende til det, der er nævnt i § 7 i udlændingeloven ved opgørelse af bopælstid for førtidspension og folkepension foreslås ændret, således at bestemmelsen fremover alene giver førtidspensionister denne adgang.
 En harmonisering af optjeningsreglerne for folkepension indebærer, at flygtninge omfattes af de samme regler for optjening af ret til folkepension, som gælder for øvrige indvandrere og danskere, der har haft ophold i andre lande.
 Flygtninge, der herefter alene vil kunne modtage en brøkpension, kan efter en konkret individuel vurdering modtage personligt tillæg efter pensionsloven.
Flygtninge, der ikke har opholdt sig mindst 3 år her i riget før folkepensionsalderen, vil ikke være berettiget til pension på grund af optjeningsreglerne.
Den sidstnævnte gruppe omfatter dels flygtninge, som kommer til Danmark umiddelbart inden opnåelse af folkepensionsalderen, dels flygtninge, som først får opholdstilladelse i Danmark efter folkepensionsalderen og dermed ikke længere kan optjene ret til dansk pension.
Disse flygtninge vil kunne få udbetalt starthjælp i 7 år efter ankomsten til landet og herefter kontanthjælp med et beløb, der månedligt svarer til, hvad en gift folkepensionist uden andre indtægter end folkepension kan få udbetalt.
Den foreslåede harmonisering af regler for opgørelse af bopælstid for folkepensionister skønnes at berøre mindre end 200 personer årligt på kort sigt.
Det skønnes, at forslaget vil betyde en mindreudgift (før skat) på ca. 1 mio. kr. i 2011 stigende til ca. 8 mio. kr. i 2014. På langt sigt vil mindreudgifterne udgøre ca. 90 mio. kr. årligt.
 Lovforslagets økonomiske konsekvenser skal forhandles med de kommunale parter.
 Lovforslaget sendes i høring samtidig med lovforslagets fremsættelse i Folketinget.
 Loven foreslås at træde i kraft den 1. januar 2011 og fra dette tidspunkt få virkning for nytilkomne flygtninge.
 Lovforslaget indeholder en overgangsbestemmelse, således at den hidtil gældende bestemmelse om at sidestille bopæl i oprindelseslandet finder anvendelse for flygtninge, der er ankommet til Danmark inden 1. januar 2011.
Overgangsordningen for herboende flygtninge er foreslået, for at disse personer ikke med en meget kort frist får ændret i retten til folkepensionen.
De herboende flygtninge, der ikke er omfattet af overgangsreglen, kan nå at optjene mindst 10 år yderligere og får samtidig mulighed for at tilpasse sig til de ændrede regler, således at de bedre kan planlægge pensionisttilværelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
