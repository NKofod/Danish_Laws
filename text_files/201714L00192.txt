Betænkning afgivet af Skatteudvalget den 9. november 2017 Betænkning over Forslag til lov om ændring af lov om registrering af køretøjer, registreringsafgiftsloven, brændstofforbrugsafgiftsloven, lov om vægtafgift af motorkøretøjer m.v. og lov om afgift af naturgas og bygas m.v.
(Krav om sovepladser i campingbiler, afgiftsgrundlag for veterankøretøjer, brug af prøveskilte og prøvemærker, fastsættelse af lovregler om registrering og afgiftsfritagelse for visse køretøjer, kørsel i uregistrerede køretøjer m.v. som led i offentligt hverv, adgang for forsvaret til at registrere og afmelde egne køretøjer og nedsættelse af afgiftssats for gas til motorbrændstof m.v.) [af skatteministeren (Karsten Lauritzen)]:
1. Ændringsforslag Skatteministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 4. oktober 2017 og var til 1. behandling den 12. oktober 2017. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 30. juni 2017 dette udkast til udvalget, jf.
SAU alm. del  bilag 235, folketingsåret 2016-17. Den 4. oktober 2017 sendte skatteministeren de indkomne høringssvar og et notat herom til udvalget.
Skriftlig henvendelse Udvalget har i forbindelse med udvalgsarbejdet modtaget 1 skriftlig henvendelse fra Motorhistorisk Samråd.
 Skatteministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 5 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL og SF) indstiller lovforslaget til vedtagelse med de stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
 Enhedslistens medlemmer af udvalget bemærker, at de trods flere gode elementer i lovforslaget ikke ønsker at give bedre forhold for veterankøretøjer i forhold til registreringsafgift, da veterankøretøjer alt andet lige må formodes at være mere forurenende end nye biler.
Et andet mindretal i udvalget (SF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
SFs medlemmer af udvalget påpeger, at lovforslaget ikke sidestiller biogas og diesel.
Biogas afgiftspålægges stadig hårdere end diesel, når det leveres fra naturgasnettet.
Biogas har dobbelt CO2-effekt, som ikke bare gør biogassen CO2-neutral, men faktisk CO2-negativ i det omfang biogas fortrænger fossile brændsler i transportsektoren (jf.
Energistyrelsen). Ifølge Energistyrelsen og Energinet.dk er biogas samfundsøkonomisk set den mest optimale måde at reducere CO2-udledningen for den tunge transport.
SF er skuffet over, at lovforslaget ikke tager højde for dette.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af skatteministeren, tiltrådt af et flertal (udvalget med undtagelse af EL og SF):
 1) Nr. 3 affattes således:
 »3. I § 10, stk. 4, 1. pkt., ændres »brugsværdi« til: »almindelige pris ved salg til bruger her i landet indbefattet merværdiafgift, men uden afgift efter denne lov«, og efter 1. pkt. indsættes:
»Afgiften beregnet efter 1. pkt. kan ikke overstige afgiften beregnet på grundlag af 40 pct. af køretøjets nypris indbefattet merværdiafgift, men uden afgift efter denne lov.«« [Præcisering af reglerne om afgiftsgrundlag for veterankøretøjer] Til § 6 2) I stk. 3 indsættes efter »§ 5 a, stk. 2, 2. og 3. pkt.«: », i registreringsafgiftsloven, jf. lovbekendtgørelse nr. 1062 af 7. september 2017,«.
[Præcisering af ikrafttrædelsesbestemmelse] Bemærkninger Til nr. 1 Formålet med ændringsforslaget er at sikre, at reglerne om veterankøretøjer ikke medfører højere registreringsafgift end de almindelige regler om brugte køretøjer.
 Efter registreringsafgiftslovens § 10, stk. 1, fastsættes den afgiftspligtige værdi af brugte køretøjer til køretøjets almindelige pris indbefattet merværdiafgift, men uden registreringsafgift, ved salg til bruger her i landet.
Er der tale om et veterankøretøj, dvs. et køretøj, der er mere end 35 år gammelt, og som fremtræder som ved første registrering, følger det af registreringsafgiftslovens § 10, stk. 4, at den afgiftspligtige værdi er køretøjets brugsværdi.
Det fremgår endvidere af § 33, stk. 1, i bekendtgørelse om registreringsafgift, at den afgiftspligtige værdi af et veterankøretøj ansættes til 40 pct. af nyprisen.
 I praksis forstås reglerne i registreringsafgiftsloven og den tilhørende bekendtgørelse sådan, at brugsværdien af et veterankøretøj er 40 pct. af køretøjets nypris indbefattet merværdiafgift, men uden registreringsafgift, hvorfor den afgiftspligtige værdi af et veterankøretøj ansættes til 40 pct. af nyprisen indbefattet merværdiafgift, men uden registreringsafgift.
Ved beregningen af registreringsafgiften for sædvanlige brugte køretøjer reduceres alle komponenter  f.eks. skalaknæk og tillæg for dårlig brændstoføkonomi  efter køretøjets konkrete værditab.
Det er derimod ikke tilfældet for veterankøretøjer, hvor beregningskomponenterne ikke reduceres efter værditab.
 Såfremt den afgiftspligtige værdi af et veterankøretøj  som det foreslås med lovforslagets § 2, nr. 3  fastsættes til køretøjets almindelige pris fastsat efter salg til bruger her i landet indbefattet merværdiafgift, men uden registreringsafgift, dog maksimalt 40 pct. af køretøjets nypris indbefattet merværdiafgift, men uden registreringsafgift, vil veterankøretøjsejeren derfor ikke nødvendigvis betale den laveste afgift, da beregningskomponenterne for registreringsafgiften reduceres efter køretøjets værditab, hvis afgiftsgrundlaget fastsættes til den almindelige pris, hvorimod dette ikke er tilfældet, hvis afgiftsgrundlaget fastsættes til 40 pct. af nyprisen.
 Således er det efter den foreslåede formulering i lovforslaget muligt, at veterankøretøjsejeren betaler registreringsafgift af det laveste af to mulige afgiftsgrundlag, selv om ejeren ikke nødvendigvis ender med at betale den laveste registreringsafgift.
 Fastsættelsen af den afgiftspligtige værdi for veterankøretøjer bør derfor formuleres, så det i alle tilfælde sikres, at reglerne om veterankøretøjer ikke medfører højere registreringsafgift end de almindelige regler om brugte køretøjer, som det er hensigten med lovforslaget.
Det foreslås derfor at indsætte i registreringsafgiftslovens § 10, stk. 4, at den afgiftspligtige værdi af et veterankøretøj, dvs. et køretøj, der er mere end 35 år gammelt, og som fremtræder som ved første registrering, fastsættes til køretøjets almindelige pris ved salg til bruger her i landet indbefattet merværdiafgift, men uden afgift efter denne lov.
Afgiften beregnet efter 1. pkt. kan ikke overstige afgiften beregnet på grundlag af 40 pct. af køretøjets nypris indbefattet merværdiafgift, men uden afgift efter denne lov.
Det sikres herved, at reglerne om veterankøretøjer ikke medfører højere registreringsafgift end de almindelige regler om brugte køretøjer.
Til nr. 2 Med § 6, stk. 3, foreslås det, at lovens § 2, nr. 2, også har virkning for køretøjer afgiftsberigtiget efter reglerne i § 5 a, stk. 2, 2. og 3. pkt., før den 1. januar 2018, uanset at der på registreringstidspunktet var krav om fire egentlige sovepladser.
 Det foreslås, at det præciseres, at § 5 a, stk. 2, 2. og 3. pkt., henviser til registreringsafgiftsloven.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Mads Fuglede (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Per Husted (S) Malte Larsen (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) fmd.
Claus Larsen-Jensen (S) Rune Lund (EL) Pelle Dragsted (EL) Josephine Fock (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
