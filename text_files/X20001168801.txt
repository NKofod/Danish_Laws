God revisorskik Hans Rasmussen indgav den 22. maj 1999 klage mod  

 registreret revisor Uffe Nielsen.
 Erhvervs- og Selskabsstyrelsen har i brev af 31. maj 1999  

 oplyst, at Uffe Nielsen har været optaget i Revisorregistret siden den  

 27. september 1978. Styrelsen har videre den 14. september 1999 telefonisk  

 oplyst, at Uffe Nielsen den 7. juni 1999 deponerede sin registrering.
Klageren er andelsboligtager i Andelsboligforeningen  

 Åbakken II, som indklagede har været revisor for.
Klagen  

 vedrører indklagedes nedenfor nævnte posteringer i  

 årsregnskabet for 1997/98 for andelsboligforeningen.
Klageren er af den  

 opfattelse, at regnskabet burde vise overskud i stedet for et underskud.
 Sagens omstændigheder:
 Indklagede udarbejdede og påtegnede den 26. marts  

 1999 årsregnskabet for regnskabsåret 1997/98 (1. oktober 1997 -  

 31. december 1998). Regnskabets resultatopgørelse viste bl.a.  

 følgende udgifter:
- Afdrag på indekslån kr. 969.822 - Gaseftersyn         kr.  90.131 Årets resultat udviste et underskud på kr.  

 160.873.
 Egenkapitalen var anført til kr. 7.418.201.
 Ad indekslån:
 I det forudgående regnskabsår (1. oktober  

 1996 - 30. september 1997) var som passiv medtaget en periodiseret  

 terminsydelse på anlægslånet på kr. 163.000. I  

 noterne var det om prioritetsgælden anført, at gælden var  

 fradraget et tilsvarende beløb "i beregnet ydelse (=afdrag) for  

 perioden 1. juli - 30. september 1997)".
 I regnskabet var udgiftsført afdrag på  

 indekslån med kr. 969.822 svarende til de terminsydelser, der i alt var  

 betalt pr. 31. december 1997, 30. juni 1998 og 31. december 1998.
 Af Nykredits amortisationsplaner fremgår, at  

 foreningen har optaget 2 lån på henholdsvis kr. 11.120.000 og kr.  

 233.400. Begge lån blev optaget i 1985 og har en maksimal  

 løbetid på 35½ år.
 Ad gaseftersyn:
Af andelsboligforeningens likviditetsbudget for 1999  

 fremgår, at abonnement gaseftersyn forventes opkrævet med kr.  

 44.000 som en engangsydelse i november måned.
Udgiften er i regnskabet  

 for 1997/98 angivet med kr. 90.131.
 Ad boligafgift:
 Foreningens forbrugsafgifter opkrævet over  

 boligafgiften udgjorde for perioden 1. oktober til 31. december 1998 kr.  

 31.275,90.
 Ad andelsværdien:
 I bestyrelsens erklæring i regnskabet for  

 1997/98 anføres:
"Andelsindskuddet er justeret med kr. 860 ved  

 modpostering på overførselskontoen.
Justeringen er sket efter en  

 nøje granskning af papirerne omkring andelsboligforeningens  

 stiftelse." Der er til brug for sagen fremsendt fremsendt diverse  

 materiale til belysning af beregningen af andelsværdierne ved  

 foreningens stiftelse og i 1997/98.
 Ifølge regnskab med underbilag var værdien af  

 klagerens andelslejlighed steget med kr. 29.737 i løbet af  

 regnskabsåret 1997/98.
Det fremgår af sagen, at klageren forinden  

 foreningens generalforsamling i foråret 1999 protesterede overfor  

 såvel bestyrelsen som indklagede over regnskabets tal.
Indklagede  

 anførte i sit svar, at han refererede til bestyrelsen og fandt det  

 forkert at diskutere med enkeltmedlemmer.
 I bestyrelsens årsberetning afvistes klagerens  

 protester.
 Regnskabet blev på foreningens ordinære  

 generalforsamling den 25. april 1999 vedtaget med 24 stemmer mod 12 og 2  

 blanke.
 Parternes argumenter:
Klageren har gjort gældende, at  

 regnskabet ikke er retvisende.
Det burde have udvist et overskud i stedet for  

 et underskud.
Underskuddet harmonerer ikke med, at værdien af klagerens  

 andelsbolig ifølge regnskabet er steget i årets løb.
Afdrag på indekslån vedrører 18  

 måneder og ikke de 15 måneder, som regnskabet omfatter.
Da der i  

 det foregående årsregnskab er anført en periodiseret  

 terminsydelse på kr. 163.000 vedrørende perioden 1. juli til 30.  

 september 1997 burde dette beløb være modregnet i  

 resultatopgørelsens underskud.
Hvad der blev forkastet på en generalforsamling for  

 4-5 år siden har intet med tilbageførsel af et periodiseret  

 afdrag at gøre.
Indklagede har ved sin påtegning  

 bekræftet, at regnskabet er retvisende og aflagt i overensstemmelse med  

 gældende lovgivning og vedtægter.
Endvidere  er der ikke foretaget en  

 periodeafgrænsning for så vidt angår posten gaseftersyn.  

 Der burde være periodiseret kr.  33.000 for den periode, regnskabet  

 vedrører.
Den udgift på kr. 90.131, der er anført,  

 vedrører 24 måneder.
Ifølge kontrakten med  

 forsyningsselskabet og likviditetsbudgettet skal der alene betales kr. 44.000  

 årligt.
Indklagede udtalte på generalforsamlingen, at en  

 periodeafgrænsning ville stride mod det hidtil anvendte  

 regnskabsprincip, men i det foregående regnskab var der intet at  

 afgrænse.
Også posten indbetalt boligafgift er ukorrekt.  

 Foreningen har primo april tilbagebetalt kr. 31.275,90, ligesom foreningen  

 har modtaget et beløb fra kommunen.
Foreningen har nægtet at  

 oplyse, hvor stort dette beløb er.
Beløbet burde modregnes i  

 vandafgift, grøn afgift og vandafledningsbidrag, da det pr. 1. oktober  

 er pålagt den enkelte andelsboligtager at betale direkte til kommunen.  

 Indklagede har påtegnet regnskabet, uanset han var vidende om, at der  

 ville komme et beløb til udbetaling fra kommunen.
Endvidere er justeringen af andelsværdien på  

 kr. 860 ukorrekt.
Andelsindskuddet på kr. 860 er taget fra  

 andelskapitalen, som alle andelshavere ejer i fællesskab, og er ikke  

 indbetalt kontant, hvilket skal ske, hvis man forhøjer  

 andelsværdien.
Foreningen har 2 indekslån, hvilket imidlertid ikke  

 fremgår af regnskabet.
Lånene er ikke optaget samtidig og er  

 optaget til forskellig kurs.
Regnskabet nævner ikke, at det er et  

 offentligt støttet boligbyggeri, ligesom lånenes løbetid  

 ikke anføres.
Efter regnskabsloven skal det oplyses, hvor meget der  

 forfalder inden for 1 år, inden for 1-5 år, og hvornår  

 resten forfalder.
 Klageren har ikke kunnet få adgang til de relevante  

 bilag, uanset klagerens advokat 4 gange telefonisk har forespurgt  

 indklagede.
 Indklagede har anført, at det er korrekt, at  

 resultatopgørelsen udviser et underskud.
Afdragene på lånet er udgiftsført i  

 resultatopgørelsen, men er alligevel tillagt egenkapitalen, hvorved  

 der fremkommer stigninger, der ikke lader sig forklare alene med henvisning  

 til resultatopgørelsen.
Resultat og egenkapital (og dermed  

 andelsværdi) kan rent teknisk ikke forbedres med  

 afdragsbeløbet.
Det er 4-5 år siden generalforsamlingen forkastede  

 et regnskab og pålagde bestyrelsen at ændre regnskabet til den  

 form, det har nu.
Der har ikke siden været rejst kritik af princippet.  

 Uanset man kan diskutere den af generalforsamlingen valgte  

 periodiseringsmåde, ændrer det ikke på, at resultat og  

 egenkapital ikke kan forbedres med kr. 163.000,-.
Indklagede var til stede på generalforsamlingen den  

 25. april 1999. Bestyrelsen kunne ikke tilslutte sig klagerens indvendinger  

 mod regnskabet, bl.a. fordi størrelsen af forbrugsafgifterne  

 først var fremkommet, efter at årsregnskabet var udarbejdet.
Da  

 forskellen på det tilbagebetalte beløb og det beløb, der  

 skulle refunderes andelshaverne, var minimalt, havde bestyrelsen ikke set  

 grund til at ændre det allerede udarbejdede årsregnskab, men  

 ville medtage afregningen i det følgende regnskab.
Det bestrides, at klagerens advokat 4 gange forgæves  

 har kontaktet indklagede.
Indklagede fastholder sin ret til at referere til  

 bestyrelsen og ikke til klageren som enkeltmedlem.
 Klagen omfatter regnskaber, der er vedtaget på  

 generalforsamlinger, og har således forkert adresse.
 Disciplinærnævnet udtaler:
 Klageren har gjort gældende, at årsregnskabet  

 for 1997/98 for Andelsboligforeningen Åbakken II, som af indklagede er  

 forsynet med en revisionspåtegning uden forbehold, er fejlagtigt for en  

 række posters vedkommende, og således ikke afspejler andelenes  

 værdi.
For så vidt angår posten vedrørende  

 gaseftersyn fremgår det af likviditetsbudgettet for 1999, at abonnement  

 for gaseftersyn udgør kr. 44.000, og det er i øvrigt ubestridt,  

 at den udgiftsførte post på kr. 90.131 vedrører 24  

 måneder.
Indklagede har henvist til, at en periodeafgrænsning  

 ville stride imod det hidtil anvendte regnskabsprincip.
Nævnet finder, at det følger af god  

 regnskabsskik, at udgiftsposter periodiseres.
Henset til, at der i status i  

 regnskabet er medtaget forudbetalinger til forsikringer og antenneforening,  

 kan en periodisering heller ikke antages at stride imod det anvendte  

 regnskabsprincip.
Nævnet finder herefter, at indklagede ved i  

 årsregnskabet at medtage en udgiftspost til gaseftersyn svarende til 24  

 måneder, uden an- eller bemærkninger af nogen art, har tilsidesat  

 god revisorskik.
Med hensyn til posten indbetalt boligafgift fremgår  

 det af en opgørelse over forbrugsafgifter opkrævet over  

 boligafgiften for perioden 1. oktober 1998 til 30. april 1999, at foreningen  

 har betalt kr. 31.275,90 til Gundsø Kommune for perioden 1. oktober  

 til 31. december 1998. Klager har oplyst, at foreningen endvidere har  

 modtaget et beløb fra kommunen, som klager ikke har kunnet få  

 oplyst størrelsen af.
Indklagede har gjort gældende, at det  

 forhold klageren henviser til beløbsmæssigt først er  

 fremkommet efter, at årsregnskabet var udarbejdet, og at forskellen  

 på det tilbagebetalte beløb og det samlede beløb, der  

 skal refunderes andelshaverne, i øvrigt er minimal.
Nævnet lægger efter klagers oplysninger og de  

 foreliggende opgørelser til grund, at principændringen  

 vedrørende opkrævning af forbrugsafgifter har været kendt  

 siden ultimo september 1998. Nævnet finder herefter, at indklagede  

 burde have foretaget periodisering af de tilbagebetalte afgifter, herunder  

 også af den opkrævede boligafgift.
Ved ikke at have foretaget en  

 sådan periodisering findes indklagede at have handlet i strid med god  

 revisorskik.
For så vidt angår udgifterne til  

 indekslånene er der i regnskabet udgiftsført ydelser svarende  

 til 18 måneder.
Nævnet finder, at det særskilt burde  

 være fremgået af resultatopgørelsen, at ydelserne til  

 indekslånene omfattede en periode på 18 måneder, og at  

 indklagede ved at undlade denne oplysning har tilsidesat god revisorskik.  

 Nævnet finder derimod ikke, at det kan bebrejdes indklagede, at der  

 ikke i regnskabet på dette tidspunkt er redegjort for de to låns  

 maximale løbetid og forfaldstidspunkter.
Indklagede frifindes derfor  

 for denne del af klagepunktet.
 Med hensyn til klagepunktet vedrørende justeringen  

 af andelsværdien med kr. 860 finder nævnet, at der er tale om et  

 punkt af så underordnet betydning, at det vil være at afvise som  

 grundløst.
 Sammenfattende finder disciplinærnævnet  

 herefter - for så vidt angår de punkter, hvor nævnet  

 ovenfor har fundet, at indklagede har handlet i strid med god revisorskik -  

 at sagen kan afgøres ved, at indklagede tildeles en advarsel i  

 medfør af § 11 a, stk. 1, i loven om registrerede revisorer.
 T H I   B E S T E M M E S:
 Registreret revisor Uffe Nielsen tildeles en advarsel.
 Gebyr 500 kr. tilbagebetales klageren.
