 Kollegium anset for en erhvervsdrivende fond.
Lovgivningen om fonde hviler på en sondring mellem erhvervsdrivende fonde  

 og fonde, der ikke driver erhverv.
Afgrænsningen er fastlagt i § 1 i lov om  

 erhvervsdrivende fonde, der i stk. 2 bestemmer:
 »En fond anses efter denne lov for erhvervsdrivende, hvis den:
1) overdrager varer eller immaterielle rettigheder, erlægger  

 tjenesteydelser eller lignende, for hvilke den normalt modtager vederlag,  

 eller 2) udøver virksomhed med salg eller udlejning af fast ejendom eller 3) .........« I bemærkningerne til lovforslaget (Folketingstidende 1983-84, 2. samling,  

 Tillæg A, sp. 2834) siges om bestemmelsens nr. 2:
»Virksomhed bestående i salg eller udlejning af fast ejendom er i  

 stk. 2 nr. 2 nævnt udtrykkeligt, da fast ejendom efter sædvanlig sprogbrug  

 ikke omfattes af udtrykkene varer eller tjenesteydelser.
Udlejning af fast  

 ejendom mod vederlag indebærer, at fonden betragtes som erhvervsdrivende,  

 dersom udlejningen tilsigter at opnå et afkast til uddeling til fondens  

 formål.
Hvis formålet er helt eller delvis at uddele friboliger uden eller  

 mod lav betaling - således som det f. eks. er tilfældet med en række klostre  

 og stiftelser - kan fonden ikke karakteriseres som erhvervsdrivende.
Selv om  

 sådanne stiftelser - ofte på grund af den økonomiske udvikling - har været  

 nødsaget til at tage et mindre vederlag for den bolig, der stilles til  

 rådighed, medfører dette ikke, at stiftelsen kan siges erhvervsmæssigt at  

 udleje fast ejendom.
Der lægges her vægt på, at formålet ikke er at opnå et  

 afkast til uddeling, men at opretholde og uddele friboliger.« Lovforslaget bygger på Betænkning om Fonde (betænkning nr. 97/1982), der  

 på side 9 har ganske tilsvarende bemærkninger.
Erhvervsvirksomheden F oprettede i 1942 kollegiet K, der siden 1952 har  

 været en selvejende institution (fond). Efter fundatsen er fondens formål at  

 drive kollegium.
Betalingen for kollegieopholdet, der omfatter såvel bolig  

 som fuld forplejning, skal efter fundatsen fastsættes således, at den mindst  

 dækker halvdelen af kollegiets driftsudgifter.
Efter det senest foreliggende  

 regnskab (1987) var lejeindtægten ca. 3,16 mill. kr., men resten af  

 kollegiets udgifter, ca. 1,20 mill. kr., blev dækket af renteindtægter og  

 tilskud fra F.
Erhvervs- og Selskabsstyrelsen anså K for en erhvervsdrivende fond.
Over  

 for Erhvervsankenævnet gjorde styrelsen gældende, at kollegiet er direkte  

 omfattet af ordlyden af lovens § 1, stk. 2, nr. 2, idet kollegiet udlejer  

 fast ejendom mod vederlag.
Styrelsen tilføjede bl.a.:
»Det er i denne forbindelse ikke afgørende for kollegiets status som  

 erhvervsdrivende, om udlejningsvirksomheden er overskudsgivende, eller om  

 fonden foretager uddeling af et oparbejdet overskud.
Opretholdelsen af  

 kollegiet bl.a. gennem de årlige henlæggelser til fornyelses- og  

 vedligeholdelseskonto for bygninger og inventar vil iøvrigt kunne sidestilles  

 med den uddelingsforpligtelse, som påhviler de ikkeerhvervsdrivende fonde.  

 Fonden kan heller ikke sidestilles med de i bemærkningerne til lov om  

 erhvervsdrivende fonde § 1, stk. 2, nr. 2 omhandlede fonde, hvis formål er  

 helt eller delvist at uddele friboliger uden eller mod lav betaling, idet  

 lejeindtægterne dækker ca. 72% af de samlede udgifter.
Der kan i denne  

 forbindelse henvises til, at Industriministeriet i tidligere sager har  

 afgjort, at kollegier var erhvervsdrivende, uanset de ikke var  

 overskudsgivende og uanset de modtog indirekte tilskud til driften i et  

 tilsvarende omfang i form af renteindtægt fra den oprindelige  

 gavedisposition.« K anførte i sin klage til ankenævnet, at styrelsens opfattelse strider mod  

 de ovenfor citerede motiver til lovforslaget.
Efter motiverne er det  

 afgørende, om formålet med udlejningen er at opnå et overskud, der skal  

 anvendes til uddeling til et i fundatsen fastsat formål.
I så fald er fonden  

 erhvervsdrivende.
Er formålet at stille boliger til rådighed for unge under  

 uddannelse til en lav leje, må fonden derimod ligestilles med de i motiverne  

 nævnte klostre og stiftelser og kan ikke anses for erhvervsdrivende.
Under den mundtlige forhandling for Erhvervsankenævnet oplyste Erhvervs-  

 og Selskabsstyrelsen om sin praksis, at et betydeligt antal sager vedrørende  

 fonde, der driver kollegier, har været forelagt for styrelsen, og at  

 styrelsen i alle de hidtil forelagte tilfælde efter en konkret vurdering har  

 fundet, at lejebetalingen udgjorde en så stor del af de samlede udgifter, at  

 fonden måtte anses for erhvervsdrivende.
Der har således ikke været forelagt  

 noget kollegium for styrelsen, hvor lejebetalingen har dækket en så ringe del  

 af driften, at institutionen efter styrelsens opfattelse kunne sidestilles  

 med de i lovmotiverne nævnte klostre og stiftelser.
Denne praksis er tiltrådt  

 af Industriministeriet i rekurssager før 1988. Styrelsen har endvidere  

 oplyst, at man har anlagt en tilsvarende praksis vedrørende faglige  

 organisationers og brancheforeningers støttefonde, hvis formål bl.a. er at  

 stille boliger til rådighed for medlemmerne.
 Ankenævnet udtalte:
Det fremgår af lov om erhvervsdrivende fonde og forarbejderne til loven,  

 at det afgørende for, om en fond anses for erhvervsdrivende, er arten af den  

 virksomhed, som fonden udøver.
Ved afgørelsen af, om en fond er  

 erhvervsdrivende efter lovens § 1, stk. 2, nr. 1, stilles der ikke noget krav  

 om, at fonden skal have et uden for fondens erhvervsvirksomhed liggende  

 uddelingsformål.
Det er således ikke nogen betingelse, at  

 erhvervsvirksomheden skal have til formål at indtjene et overskud til  

 uddeling.
En erhvervsdrivende fond vil kunne have til formål alene at  

 opretholde og videreføre den pågældende virksomhed.
Det må endvidere antages,  

 at en fond, der har et ideelt eller almennyttigt formål, og som opfylder  

 dette formål ved at udøve en virksomhed, der efter sin art er af  

 erhvervsmæssig karakter - f. eks. salg af bestemte arter af varer, eventuelt  

 til en billig pris - er erhvervsdrivende efter nr. 1. (jf. dommen i UfR. 1987  

 s. 1864). Det anførte gælder også, selv om fondens økonomi er således anlagt,  

 at erhvervsvirksomheden gennem kortere eller længere tid - eventuelt til  

 stadighed - giver underskud.
 Lovens § 1, stk. 2, nr. 2, omfatter bl.a. udlejning af fast ejendom, uden  

 at der i selve lovteksten er anført betingelser eller begrænsninger.  

 Ankenævnet finder ikke i det for nævnet fremkomne grundlag for at antage, at  

 de ovenfor omtalte generelle principper for fortolkningen af bestemmelsens  

 nr. 1 ikke også tilsvarende skulle gælde ved fortolkningen af nr. 2. På denne  

 baggrund findes de overfor gengivne udtalelser i lovmotiverne om på den ene  

 side udlejning, der tilsigter at opnå et afkast til uddeling, og på den anden  

 side uddeling af friboliger uden eller mod en lav betaling, ikke på afgørende  

 måde at være uforenelig med den af Erhvervs- og Selskabsstyrelsen anlagte  

 forståelse af bestemmelsen og den deraf følgende praksis.
 Ankenævnet kan herefter tiltræde, at K efter en vurdering af de  

 foreliggende oplysninger om kollegiets virke og økonomiske forhold er blevet  

 anset for erhvervsdrivende efter § 1, stk. 2, nr. 2, i lov om  

 erhvervsdrivende fonde.
 Ankenævnet stadfæster derfor den påklagede afgørelse.
