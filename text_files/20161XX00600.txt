Skriftlig fremsættelse (15. marts 2017) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om hold af dyr (Bemyndigelse til fastsættelse af regler om obligatorisk hygiejnekursus for visse personer, der håndterer svin m.v.) (Lovforslag nr.
L 159) Med lovforslaget foreslås det at indføre en bemyndigelse til at fastsætte regler om deltagelse i et obligatorisk hygiejnekursus for visse personer, der håndterer svin.
Lovforslaget fremsættes på baggrund af aftale om Handlingsplan for husdyr-MRSA (MRSA CC398) af 16. april 2015, som er indgået mellem Venstre, Enhedslisten, SF, Det Konservative Folkeparti, Dansk Folkeparti og den daværende regering bestående af Socialdemokratiet og Det Radikale Venstre.
De samlede initiativer i handlingsplanen, hvor et af dem omfatter hygiejnetiltag, forventes at medføre en opbremsning i udbredelsen af husdyr-MRSA i danske svinebesætninger samt en reduktion i forekomsten af husdyr-MRSA på længere sigt.
 Det obligatoriske hygiejnekursus har således til formål at reducere den mængde af husdyr-MRSA, som mennesker passivt kan bære videre til det omgivende samfund, og dermed minimere risikoen for, at der føres smitte med resistente bakterier fra stalden og videre ud i samfundet, så udviklingen i forekomst hos mennesker kan holdes på nuværende niveau eller lavere.
 Krav om obligatorisk hygiejnekursus vil som udgangspunkt blive fastsat, så kravet omfatter personer, der er erhvervsmæssigt beskæftigede med levende svin.
Det foreslås med lovforslaget, at det obligatoriske hygiejnekursus skal stilles til rådighed af Statens Serum Institut og MRSA-rådgivningstjenesten som et e-learningkurus, hvilket giver mulighed for, at kursisterne kan tilgå kurserne fra alle steder med en internetforbindelse.
Derudover giver det mulighed for løbende at udvikle indholdet efter behov, ligesom det er muligt at få flere personer igennem et e-learningkursus indenfor et begrænset tidsrum end ved et kursus, hvor deltagerne er fysisk tilstede.
Et e-learningkursus åbner endvidere op for, at også faggrupper, der ikke er omfattet af et obligatorisk krav om kursus alligevel kan tage kurset eller dele heraf og få større indsigt i effekten af god hygiejne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
