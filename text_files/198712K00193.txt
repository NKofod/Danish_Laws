Nr LSF 193 Forslag til Lov om ophævelse af lov om afgift af renter af forbrugslån Fremsat af Behnke (FP) Dohrmann (FP) Glistrup (FP) Pia Kjærsgaard (FP) den 27. januar 1988 § 1 Lov nr. 698 af 17. oktober 1986 om afgift af renter af forbrugslån ophæves.
§ 2 Loven træder i kraft dagen efter bekendtgørelsen i Lovtidende og har virkning således, at ingen skattepligtig person, der er omfattet af lov nr. 698 af 17. oktober 1986, kommer til at betale afgift af renter af forbrugslån vedrørende afgiftsåret 1987 eller senere afgiftsår.
Afgifter, der efter ikrafttræden af lov nr. 698 af 17. oktober 1987 er blevet betalt efter de derom gældende regler, tilbagebetales efter reglerne for tilbagebetaling af for meget betalt skat.
Bemærkninger til lovforslaget Almindelige bemærkninger Helt tilbage til behandlingen af lovforslaget om forbrugsrenteafgift blev Skatte- og Afgiftsudvalget gjort opmærksom på de mange uheldige følger, som afgiften ville få.
Den kendsgerning, at skattemyndighederne ikke kan aflæse arten af skatteydernes renteudgifter, når disse f.eks. oplyses fra pengeinstitutterne, gør, at det er op til skatteyderen selv at indberette, hvilke renter der er afgiftspligtige, og hvilke der ikke er.
Politisk naivitet er ikke et nyt fænomen.
Men at bygge en ny lov op på en tiltro til, at de danske skatteydere formår at overskue skattereglerne i nødvendigt omfang, er ikke blot naivitet, det er dumhed.
Den skatteyder, som økonomisk magter at rekvirere revisorbistand, er ikke meget bedre stillet.
Såvel registrerede som statsautoriserede revisorer har brugt spalteplads i aviser og tidsskrifter til at påpege det umulige i at opfylde lovens intentioner.
Det bliver således skatteydernes eller deres revisors dygtighed kombineret med de lokale skattemyndigheders tid og evner, som afgør harsardspillet om renteafgiften.
Skatteydere med ens forhold vil således kunne opleve store forskelle i deres slutligning, en kendsgerning, som er nedbrydende for borgernes tro på retssamfundet.
For skattemyndighederne bliver sagen ikke mindre vanskelig.
Det makværk i administrativ henseende, som loven er, vil give de lokale skattemedarbejdere grå hår i hovedet, når uforstående skatteydere med rette klager.
Derudover vil skattemyndighederne få et uoverskueligt arbejde med at fremskaffe de nødvendige oplysninger for at kunne foretage korrekt ligning.
Alle disse bemærkninger vedrører de forhold, som opstår, når afgiften skal opkræves fra de »overforbrugende« borgere, som lovens idemænd ønsker at ramme med renteafgiften.
Men dertil kommer så alle de økonomiske forhold ude i den virkelige verden, som loven også vil ramme, selv om det ikke var eller er hensigten.
Er man således så uheldig at være ejeren af gælden fra en konkursramt virksomhed eller at være en medarbejder, som optager lån for at redde en nødstedt virksomhed, der drives i selskabsform, så vil renterne blive pålagt afgift.
Det samme er tilfældet, hvis man optager lån for at starte en ny virksomhed i selskabsform eller man er så uheldig at skulle indfri en kaution på et lån, som er misligholdt.
Også lån optaget til indskud i almennyttige boliger og lån til mindre, energibesparende foranstaltninger i boligen er omfattet af loven.
Er man repræsentant og må låne til en rejsevogn, eller er man invalid og må låne til en invalidebil, er man omfattet af afgiften på renterne.
Sluttelig skal her nævnes de personer, som uddanner sig på ikke-SU-godkendte uddannelser og må optage studielån.
De bliver også ramt af renteafgiften.
En forsigtig vurdering har godtgjort, at mindst 250.000 familier med lån i bank eller sparekasse optaget til rene boligformål nu bliver omfattet af afgiften på renterne.
Dagbladene har siden gennemførelsen af kartoffelkuren været fyldt med artikler om kartoffelkurens urimeligheder.
Socialdemokratiet har i sit lovforslag et forslag om, at lån på under 300.000 kr. optaget før 1. januar 1987 ikke skal være omfattet af afgiften.
SF's lovforslag går ud på, at kun renteafgifter på over 500 kr. skal opkræves, mod en 50 kr.s bagatelgrænse i renteafgiftsloven.
Begge lovforslag er gode.
Men de vil alene være lapperier på en i bund og grund dårlig lov.
Fremskridtspartiet vil derfor med dette lovforslag fjerne alle uhensigtsmæssige virkninger fra kartoffelkuren ved at ophæve selve loven.
Bemærkninger til de enkelte paragraffer Ad § 1 Hele renteafgiftsloven skal ophæves med de begrundelser, som er anført i de almindelige beemærkninger.
Ad § 2 Renteafgiftsloven er kun lige begyndt at blive ført ud i livet, og derfor vil det være urimeligt, hvis nogle enkelte skatteydere er så uheldige, at deres forhold gør, at de allerede har måttet indbetale renteafgiften.
Derfor skal ingen skatteyder overhovedet betale den urimelige afgift.
Eventuelle allerede indbetalte afgifter skal tilbagebetales efter de regler, der gælder for tilbagebetaling af for meget betalt skat.
