Nr BSF 12 Forslag til folketingsbeslutning om iværksættelse af en dommerundersøgelse  

 af »sommerhussagen« Fremsat af Holger K.
Nielsen (SF) Agerschou (SF) Gade (SF) Inger Harms  

 (SF) Leif Hermann (SF) Ebba Strange (SF) den 1. november 1988 Folketinget pålægger regeringen at iværksætte en dommerundersøgelse, som skal belyse, hvorfor Folketinget ikke blev orienteret om de problemer for den danske sommerhuslovgivning, som var en følge af EF-Kommissionens forslag om »Skabelse af et integreret finansielt område i Europa« i den redegørelse, som regeringen afgav til Folketinget den 17. marts 1988 (EF-redegørelse nr. 13).
Bemærkninger til forslaget Efter vedtagelsen af EF-pakken i 1986 blev det besluttet at gennemføre  

 folketingsdebatter om specifikke emner med relation til EF's indre marked på  

 baggrund af redegørelser fra regeringen.
Disse folketingsdebatter indgår  

 således som et led i den samlede EF-beslutningsproces.
 Da Folketinget den 24. marts 1988 diskuterede EF-Kommissionens  

 kapitalliberaliseringsforslag, nævnte regeringen i sin redegørelse af 17.  

 marts 1988 ikke med eet ord, at der i forhold til direktivforslaget var  

 problemer for den danske sommerhuslovgivnings krav om, at udlændinge ikke  

 uden Justitsministeriets tilladelse må opkøbe danske sommerhuse, medmindre  

 det er i erhvervsmæssigt øjemed.
 Problemerne for sommerhuslovgivningen kom først frem i offentligheden  

 efter regeringsskiftet, da udenrigsministeren og den nyudnævnte  

 økonomiminister tog på en kort rejse til Bruxelles med det formål at  

 gennemføre en ændring af direktivet i forbindelse med dettes endelige  

 vedtagelse.
I sommerens løb har Markedsudvalget gennem adskillige samråd og spørgsmål  

 forsøgt at afæske regeringen et svar på, hvorfor Folketinget ikke blev  

 orienteret.
Der blev ikke givet noget svar på spørgsmålet, men der kom i  

 forløbet en række interessante detaljer frem, som bør belyses nærmere.
Hvad der især falder i øjnene, er de mange »uldne« svar, der  

 blev givet af regeringen.
Da regeringen i første fase redegjorde for sagen,  

 lagde den vægt på, at problemet først blev aktuelt i sidste del af  

 forhandlingsfasen omkring kapitalliberaliseringsdirektivet, dvs. i maj måned  

 1988, og at dette var årsagen til, at Folketinget ikke blev orienteret under  

 debatten i marts.
Under Markedsudvalgets arbejde med sagen kom det imidlertid frem, at  

 Justitsministeriet allerede i et notat af 12. februar 1988 havde gjort  

 opmærksom på problemerne.
Dette endog i overordentlig præcis form og med  

 direkte formulerede ændringsforslag til direktivforslagets tekst.
 Et væsentligt spørgsmål bliver i denne sammenhæng: Hvad blev der af  

 Justitsministeriets ændringsforslag, og hvorfor blev Folketinget ikke  

 orienteret om disse? - Regeringens svar på disse spørgsmål har været  

 overordentlig dunkle.
I et svar på et spørgsmål om, hvorvidt regeringen på noget tidspunkt  

 fremførte Justitsministeriets ændringsforslag i Ministerrådet, henvises til  

 et tidligere svar, som imidlertid omhandler noget helt andet.
Det siger, at  

 tidligere økonomiminister Knud Enggaard ikke tog forbehold for  

 sommerhusproblematikken på Ecofin-møderne den 9. februar og 18. april 1988  

 (henholdsvis svar på spørgsmål 35 og 19). Af et senere svar (på spørgsmål 48,  

 22. september 1988) fremgår imidlertid, at Justitsministeriets forslag af 12.  

 februar 1988 »under de følgende forhandlinger« blev forsøgt  

 indarbejdet i direktivforslaget.
Hvis sidstnævnte holder stik, kan det imidlertid ikke passe, at det først  

 var i sidste fase af forhandlingsforløbet, at sommerhusproblematikken blev  

 taget op.
Og det forekommer mærkværdigt, at regeringen i første omgang  

 forsøgte at svare udenom.
En anden mærkværdighed ligger i, at statsministeren efter  

 Markedsudvalgsmødet den 22. juli 1988 ændrede forklaring om  

 hændelsesforløbet.
Hvor det tidligere var en sag, som først blev aktuel i  

 sidste øjeblik i forhandlingsforløbet, sagde statsministeren den 22. juli, at  

 der i hele forløbet havde ligget en bevidst strategi fra regeringens side.
 Hvis statsministerens udsagn af 22. juli 1988 er korrekte, forekommer det  

 helt usandsynligt, at de ansvarlige ministre ikke var orienterede om  

 problemstillingen i forbindelse med folketingsdebatten i marts 1988.
 Det forekommer sandsynligt, at der fra regeringens side skete en bevidst  

 tilbageholdelse af væsentlige oplysninger for Folketinget.
Hvorfor en uvildig undersøgelse? Regeringen har argumenteret med, at der i »sommerhusskandalen«  

 ikke foreligger nogen reel sag, fordi problemet hævdes at være løst gennem  

 tilføjelserne til direktivet i forbindelse med vedtagelsen.
 Nu er den påståede »sommerhusgaranti« ikke helt så sikker som  

 antaget, men i hele forløbet ligger der en række principielle forhold af  

 allerstørste betydning:
1. Efter vedtagelsen af EF-pakken er folketingsdebatterne blevet en del af  

 den samlede beslutningsprocedure.
Hvis disse debatter skal have nogen  

 funktion overhovedet, er det en forudsætning, at alle relevante oplysninger  

 tilstilles Folketinget.
Det er derfor i sig selv uacceptabelt, at regeringen  

 i forbindelse med kapitalliberaliseringsdirektivet fortiede væsentlige  

 oplysninger.
2. Den parlamentariske situation omkring kapitalliberaliseringsdirektivet  

 var usikker.
SF og Socialdemokratiet havde erklæret sig imod, hvorimod De  

 Radikale var tøvende tilhængere.
Det kan have været en vurdering i regeringen, at en klarlæggelse af  

 sommerhusproblemet kunne give De Radikale vanskeligheder og dermed skubbe dem  

 over til modstanderne.
Skyldes fortielsen, at regeringen ville fastholde De  

 Radikale som tilhængere af kapitalliberaliseringsdirektivet? 3. En anden antagelse har gået på, at dele af regeringen har ønsket at  

 tilbageholde oplysningerne, fordi de er imod de nuværende danske  

 sommerhusbestemmelser og derfor ønskede at køre  

 kapitalliberaliseringsdirektivet igennem uden at berøre  

 sommerhusproblematikken.
En konsekvens af denne antagelse er, at  

 sommerhusproblematikken blev taget op som en følge af regeringsskiftet.
Under alle omstændigheder forekommer det besynderligt, at sagen først  

 bliver taget op i allersidste øjeblik, selv om der siden februar har ligget  

 konkrete ændringsforslag til direktivteksten.
Skyldes denne  

 »forglemmelse«, at medlemmerne af den tidligere regering bevidst  

 satsede på at undergrave dansk sommerhuslovgivning? 4. Der foreligger den mulighed, at ingen ministre var orienterede om  

 sommerhusproblematikken af deres embedsmænd i marts 1988. Denne mulighed  

 forekommer umiddelbart usandsynlig, men hvis den holder stik, var der tale om  

 grov embedsforsømmelse.
 Kun en uvildig undersøgelse kan fjerne de dunkle punkter i sommerhussagen,  

 og det forekommer også klart at være i regeringens interesse, at eventuelle  

 myter aflives.
