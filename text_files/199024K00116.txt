Nr BTL 116 Betænkning over Forslag til lov om biblioteksafgift   

 Nr L 116 1990-91, 2. samling Afgivet af Kulturudvalget Afgivet: 19910508 Udvalget har behandlet lovforslaget i en række møder og har herunder stillet spørgsmål til kulturministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Forfatterforening, Dansk Oversætterforbund, Den Skønlitterære Gruppe i Dansk Forfatterforening, FTF, Illustratorerne i Dansk Forfatterforening, Koustrup, Søren, Farum, og Petersen, Palle, Fanø.
 Der er af kulturministeren stillet ændringsforslag, hvorom henvises til de  

 ledsagende bemærkninger.
Kulturministeren har givet tilsagn om, at der efter ønske fra et flertal i  

 udvalget (udvalget med undtagelse af Fremskridtspartiets medlem) fra lovens  

 ikrafttræden tilføres biblioteksafgiftsbevillingen 7,5 mio. kr. som et bidrag  

 til finansieringen af inddragelsen af de nye grupper af berettigede  

 (oversættere, forfattere til flerforfatterværker m.v.) i afgiftsordningen.  

 Beløbet vil blive tilvejebragt ved en forhøjelse af Kulturministeriets  

 samlede bevillingsramme.
Forhøjelsen skønnes i overgangsperioden  

 gennemsnitligt at dække ca. halvdelen af udgifterne ved inddragelsen af de  

 nye grupper af berettigede.
 Der er endvidere enighed mellem ministeren og flertallet om, at der ikke  

 med hjemmel i lovforslagets § 4, stk. 5, administrativt kan gennemføres en  

 overgang til fordeling af afgiften på grundlag af normalsidetal.
Flertallet har overvejet, om der i lighed med reduktionen af afgiften til  

 oversættere burde gennemføres en nedsættelse af afgiften til forfattere af  

 flerforfatterværker.
Ministeren har over for udvalget henvist til, at mange  

 af de berettigede bidragydere til flerforfatterværker vil være de samme  

 personer, som modtager biblioteksafgift for eneforfatterværker, og at det  

 således i vidt omfang er de samme personer, der får afgiften på en anden  

 måde.
Ministeren har yderligere anført, at det på baggrund af, at det har  

 været et hovedformål med omlægningen af afgiftsordningen af inddrage  

 flerforfatterværker i den almindelige afgiftsordning, principielt vil være  

 uheldigt, såfremt der foreslås en nedsættelse af de beløb, som skal deles  

 mellem flere berettigede.
Under udvalgsarbejdet har det bl.a. fra Dansk Forfatterforenings side  

 været foreslået, at redaktører ikke burde være omfattet af den almindelige  

 afgiftsordning.
Ministeren har i den forbindelse henvist til, at det efter  

 lovforslagets § 2, stk. 1, alene vil være redaktører, hvis bidrag til en bog  

 er så væsentligt, at det er registreret i Nationalbibliografien, der er  

 berettiget til biblioteksafgift.
Dette betyder, at eksempelvis  

 serieredaktører, forlagsredaktører, faglige og pædagogiske konsulenter m.v.  

 ikke er omfattet af afgiftsordningen.
Endvidere har ministeren oplyst, at en  

 udelukkelse af redaktører vil være forbundet med administrative og tekniske  

 vanskeligheder og vil medføre en usikkerhed i afgiftsadministrationen, som  

 vil kunne indebære mulighed for et større antal klagesager.
 Endvidere har flertallet overvejet at graduere afgiften efter bøgernes  

 udgivelsesår, eksempelvis således at afgiften blev halveret efter 10 år.  

 Ministeren har hertil oplyst, at en sådan 10-års-grænse i vidt omfang  

 allerede eksisterer i kraft af bibliotekernes kassationspraksis.
 Endelig har ministeren tilkendegivet, at der fortsat i ministeriet vil  

 blive arbejdet med spørgsmålet om gennemførelse af en række  

 litteraturpolitiske initiativer for særlig sårbare områder.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 kulturministeren stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men kan stemme for de  

 under nr. 2, 3 og 5 stillede ændringsforslag og ønsker at udtale følgende:
Mindretallet kan ikke støtte lovforslaget.
Det er mindretallets  

 opfattelse, at regering og folketingsflertal igennem 1980'erne helt har  

 mistet styringen af de statslige udgifter til biblioteksafgifter, der - som  

 oplyst af ministeriet - er steget fra ca. 33 mio. kr. i 1980 til ca. 109 mio.  

 kr. i 1990. Lovforslaget og de ændringsforslag, kulturministeren har stillet,  

 vil forstærke denne udgiftseksplosion til et udgiftsniveau på mere end 120  

 mio. kr. årligt i de kommende år.
Ministeriet har til sammenligning oplyst de senest foreliggende  

 udgiftsbeløb til biblioteksafgifter i en række andre lande.
Efter det af  

 ministeriet oplyste er udgiftsniveauet i Tyskland ca. 60 mio. kr., i England  

 ca. 31 mio. kr., i Holland ca. 28 mio. kr. og i Sverige ca. 51 mio. kr.
Det  

 virker særdeles stødende, at Danmark på dette område afholder flere  

 skatteyderudskrevne udgifter end Tyskland, England og Holland tilsammen.
Det  

 er utroligt og udtryk for økonomisk uansvarlighed, at kulturministeren i en  

 regering, der hævder at ville gennemføre offentlige besparelser, i sin tale  

 ved 1. behandling kunne betegne udgifter i denne størrelsesorden som  

 »uhyre rimelige og fantastisk beskedne«.
Mindretallet mener i øvrigt, at det danske biblioteksvæsen formentlig er  

 det mest forkælede i hele verden, og at det bedste, der kunne ske, både for  

 bibliotekerne og for befolkningen, ville være en fuldstændig privatisering af  

 hele biblioteksområdet.
Lovforslaget trækker i modsat retning med opbygning  

 af nye udgiftskrævende administrative procedurer.
Også af denne grund stemmer  

 mindretallet imod lovforslaget.
Ændringsforslag Af kulturministeren, tiltrådt af et flertal (udvalget med  

 undtagelse af FP):
Til § 3 1) I stk. 1, nr. 4, ændres »21 år« til: »18  

 år«.
 Af kulturministeren, tiltrådt af udvalget:
Til § 4 2) I stk. 4, 1. pkt., ændres »og kun halv afgift«  

 til: »og kun en tredjedel afgift«.
 3) Efter stk. 4 indsættes som nye stykker:
»Stk. 5. Beløb under 1.200 kr. udbetales ikke.
Beløbsgrænsen  

 reguleres årligt med satsreguleringsprocenten, jf. lov om en  

 satsreguleringsprocent.
Stk. 6. Fra og med 1997 udbetales der til en berettiget person  

 ikke over 200.000 kr. i biblioteksafgift.
Beløbsgrænsen reguleres herefter  

 årligt med satsreguleringsprocenten, jf. lov om en  

 satsreguleringsprocent.« Stk. 5 bliver herefter stk. 7.
 Af kulturministeren, tiltrådt af et flertal (udvalget med  

 undtagelse af FP):
Ny paragraf 4) Efter § 6 indsættes som ny paragraf:
»§ 01. Afgørelser truffet af Statens Bibliotekstjeneste efter  

 § 6, stk. 2, kan indbringes for et af kulturministeren nedsat nævn, der har  

 den endelige administrative afgørelse.
Ministeren fastsætter nærmere regler  

 for nævnets virksomhed.« Af kulturministeren, tiltrådt af udvalget:
Til § 10 5) Efter stk. 1 indsættes som nyt stykke:
»Stk. 2. Forslag til revision af loven fremsættes for  

 Folketinget i folketingsåret 1996-97.« Bemærkninger Til nr. 1 Efter den gældende ordning og lovforslaget er børn under 21 år berettigede  

 til at modtage biblioteksafgift, såfremt den anden af forældrene er død eller  

 ikke er berettiget.
Aldersgrænsen foreslås ændret til 18 år, således at den  

 kommer til at svare til den gældende myndighedsalder.
Til nr. 2 Efter lovforslaget er oversættere samt personer, der foretager  

 gendigtning, genfortælling eller bearbejdelse af fremmedsprogede bøger til  

 dansk, berettigede til halvdelen af fuld afgift.
Det foreslås, at denne andel nedsættes til en tredjedel.
Baggrunden herfor  

 er, at det ikke i den nuværende økonomiske situation skønnes muligt at  

 tilvejebringe midler af en størrelsesorden, der sikrer fuld dækning af de  

 merudgifter, der er forbundet med at yde halv afgift til oversættere.
Når det  

 efter udløbet af overgangsperioden har været muligt fuldt ud at vurdere  

 konsekvenserne af oversætternes inddragelse i afgiftsordningen, bør det  

 overvejes at øge afgiften til oversættere til halv afgift.
Til nr. 3 Til det foreslåede nye stk. 5 Efter den gældende ordning ydes der ikke afgift til personer, som er  

 repræsenteret med mindre end 100 udlånsenheder på de af loven omfattede  

 biblioteker. 100 enheder svarer med de for 1991 gældende satser til 561 kr.  

 Af administrative og praktiske grunde foreslås denne bundgrænse fra lovens  

 ikrafttræden fordoblet, således at der kommer til at gælde en nedre grænse  

 for afgiftsbetaling på 1.200 kr.
Til det foreslåede nye stk. 6 Det har i udvalget været overvejet, om der bør gennemføres en øvre grænse  

 for udbetaling af biblioteksafgift.
Gennemførelse af et sådant loft vil  

 imidlertid i de første år efter lovens ikrafttræden være stridende mod de  

 hensyn, der ligger bag den i lovforslagets § 4, stk. 3, foreslåede  

 overgangsordning, som har til formål at give de nuværende berettigede en blid  

 trinvis overgang til det nye afgiftssystem.
Det vil på denne baggrund ikke  

 være hensigtsmæssigt at gennemføre et loft fra lovens ikrafttræden.
Derimod  

 findes det principielt rigtigt, at der, når afgiftsomlægningen er fuldt ud  

 gennemført, fastsættes en sådan øvre grænse for afgiftsbetaling.
I  

 overensstemmelse hermed foreslås det, at der fra og med 1997 til en  

 berettiget person ikke kan udbetales over 200.000 kr. i biblioteksafgift.
Til nr. 4 Under lovbehandlingen har der fra Dansk Forfatterforenings side været  

 rejst ønske om etablering af et nævn, som skulle tage stilling til klagesager  

 vedrørende fordelingen af biblioteksafgiften.
Udvalgsflertallet har fundet  

 det rigtigt at imødekomme dette ønske.
Kulturministeren foreslår derfor, at  

 der etableres en ankeinstans, som får kompetence til at træffe den endelige  

 administrative afgørelse i sager, hvor der er truffet afgørelse af Statens  

 Bibliotekstjeneste efter lovforslagets § 6, stk. 2. Det forudsættes, at  

 nævnet består af tre medlemmer.
Kulturministeren udpeger formanden, som skal  

 have administrativ og juridisk sagkundskab, og et medlem, som skal have  

 biblioteksfaglig sagkundskab.
Et medlem udpeges efter indstilling fra Dansk  

 Forfatterforening som repræsentant for de berettigede.
Til nr. 5 Det foreslås, at forslag til revision af loven skal fremsættes for  

 Folketinget i folketingsåret 1996-97. Ændringsforslaget tilsigter at gøre det  

 muligt i det sidste år af overgangsperioden at vurdere konsekvenserne af  

 omlægningen af afgiftsordningen.
