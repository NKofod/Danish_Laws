Bekendtgørelse om restriktioner for landgang for passagerer og besætningsmedlemmer fra krydstogtskibe i forbindelse med håndtering af covid-19 I medfør af § 39, stk. 1, 1. pkt., i epidemiloven, lov nr. 285 af 27. februar 2021, og efter forhandling med transportministeren og erhvervsministeren fastsættes:
 § 1. Passagerer og besætningsmedlemmer om bord på skibe nævnt i stk. 2, jf. stk. 3, der lægger til i danske havne, eller som befinder sig på dansk søterritorium, må ikke få adgang til land, jf. dog stk. 4 og §§ 2 og 4.
 Stk. 2. Forbud efter stk. 1 omfatter krydstogtskibe, samt andre passagerskibe, der er indrettet til mere end 100 passagerer.
 Stk. 3. Uanset stk. 2 omfatter forbud efter stk. 1 ikke skibe på en fast rute, hvor der regelmæssigt er ankomst og afgang i en dansk havn.
 Stk. 4. Styrelsen for Patientsikkerhed kan i konkrete tilfælde, hvis der foreligger et anerkendelsesværdigt formål, give tilladelse til passagerers og besætningsmedlemmers adgang til at gå i land fra skibe nævnt i stk. 2, herunder tilladelse til landgang med henblik på nødvendig lægehjælp og besætningsmedlemmers afmønstring.
 § 2. § 1, stk. 1, gælder ikke for passagerer og besætningsmedlemmer på krydstogtskibe, hvor passagerer og besætningsmedlemmer over 16 år, opfylder minimum ét af følgende kriterier:
 1) Fremvisning af dokumentation for færdigvaccination med en vaccine, der er har markedsføringstilladelse efter indstilling fra Det Europæiske Lægemiddelagentur (EMA), at der er gået mindst to uger fra gennemført vaccinationsforløb, samt at vaccinationsforløbet er gennemført inden for de seneste tolv måneder før tidspunktet for første ombordstigning.
 2) Fremvisning af dokumentation for en positiv PCR-test for covid-19, som er foretaget mindst 14 dage og højst 12 måneder før tidspunktet for første ombordstigning.
 3) Fremvisning af dokumentation på tidspunktet for første ombordstigning på skibet for en negativ PCR-test, der er foretaget højst 72 timer før tidspunktet for første ombordstigning på skibet, eller en negativ antigentest, der er foretaget højst 48 timer før tidspunktet for første ombordstigning på skibet.
 § 3. Politiet kan foretage stikprøvebaseret kontrol blandt krydstogtskibe, der har anløb i danske havne.
 Stk. 2. Rederierne skal kunne fremvise dokumentation for opfyldelse af kriterierne i § 2.
 § 4. Konstateres der smitte ombord på krydstogtskibet, skal passagerer og besætningsmedlemmer, der er omfattet af § 2, stk. 1, nr. 3, kunne fremvise en negativ antigentest, som er foretaget højst 48 timer før tidspunktet for landgang, eller en negativ PCR-test, som er foretaget højst 72 timer før tidspunktet for landgang, for at være tilladt landgang i Danmark, jf. dog stk. 2.
 Stk. 2. Konstateres der smitte ombord på krydstogtskibet, finder § 4 i bekendtgørelse nr. 1574 af 4. juli 2021 om foranstaltninger mod indførelse af alment farlige sygdomme i landet, ud over stk. 1, anvendelse.
 § 5. Bekendtgørelsen træder i kraft den 25. oktober 2021.
 Stk. 2. Bekendtgørelsen ophæves den 30. juni 2022.
 Stk. 3. Bekendtgørelse nr. 1695 af 19. august 2021 om restriktioner for landgang for passagerer og besætningsmedlemmer fra krydstogtskibe i forbindelse med håndtering af covid-19 ophæves.
