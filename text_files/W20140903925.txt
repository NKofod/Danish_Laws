Pressenævnets kendelse i sag nr. 14-70-00602 Resumé TV 2 Nyhederne bragte i november flere indslag om det offentliges ambulanceberedskab.
Reddernes Faglige Klub København og Reddernes Landsklub klagede sammen til Pressenævnet, men indtil nytår var klagefristen kun på fire uger.
 Pressenævnets formand udtaler:
Fristen for at klage over tilsidesættelse af god presseskik er fire uger efter offentliggørelsen i massemediet, såfremt offentliggørelsen er sket inden 1. januar 2014. Hvis offentliggørelsen er sket efter den 1. januar 2014 er klagefristen 12 uger.
For så vidt angår klager over Danmarks Radio og TV 2 samt disses regionale tv-stationer, skal der først indgives klage til dem, inden der klages til Pressenævnet jf. medieansvarsloven § 34, stk. 3.
TV 2|Danmark har blandt andre inden for de seneste år etableret et internt klageorgan: Seernes redaktør.
Interne klageorganer arbejder uafhængigt af Pressenævnet, og en klage til et internt klageorgan medfører således ikke, at klagefristen til Pressenævnet afbrydes (har ikke opsættende virkning). Da klagen vedrører indslag offentliggjort på TV 2 henholdsvis den 5., 6. og 7. november 2013, og klager først har klaget den 9. december 2013, er fristen for at klage efter medieansvarslovens regler overskredet.
Det forhold, at Seernes redaktør (TV 2s interne klageorgan) har behandlet klagen i januar 2014, kan ikke føre til et andet resultat.
 Da klagen er indgivet efter klagefristens udløb, og mediet ikke har givet afkald på klagefristen ved at realitetsbehandle klagen, afvises klagen som for sen, jf. medieansvarslovens § 43, stk. 3.
 Falckredder og tillidsmand [Klagernes repræsentant] har på vegne af Reddernes Faglige Klub og Reddernes Landsklub klaget til Pressenævnet over indslag i TV 2 Nyhederne den 5., 6. og 7. november 2013 om det offentlige ambulanceberedskab, idet foreningerne mener, at god presseskik er tilsidesat.
 Klagen over TV 2s afvisning er modtaget i Pressenævnet den 13. januar 2014.
 [Klagernes repræsentant] klagede til TV 2 (via oversendelse fra Pressenævnet) den 9. december 2013. TV 2 afviste den 20. december 2013 at realitetsbehandle klagen i medfør af medieansvarsloven, idet den var indgivet for sent, og gjorde samtidig opmærksom på, at der kunne klages til Seernes redaktør, hvor der som udgangspunkt ikke er nogen klagefrist. [Klagernes repræsentant] klagede til TV 2s interne klageorgan, Seernes redaktør, der behandlede sagen i januar 2014.
 [Klagernes repræsentant] har til støtte for klagen til Pressenævnet blandt andet anført, at den sene klage skyldtes en række tekniske og kommunikative fejl med udførelsen af klagen, men at klagen blev påbegyndt ganske få dage efter det sidste indslag i TV 2 Nyhederne.
 Pressenævnets formand udtaler:
Fristen for at klage over tilsidesættelse af god presseskik er fire uger efter offentliggørelsen i massemediet, såfremt offentliggørelsen er sket inden 1. januar 2014. Hvis offentliggørelsen er sket efter den 1. januar 2014 er klagefristen 12 uger.
For så vidt angår klager over Danmarks Radio og TV 2 samt disses regionale tv-stationer, skal der først indgives klage til dem, inden der klages til Pressenævnet jf. medieansvarsloven § 34, stk. 3.
TV 2|Danmark har blandt andre inden for de seneste år etableret et internt klageorgan: Seernes redaktør.
Interne klageorganer arbejder uafhængigt af Pressenævnet, og en klage til et internt klageorgan medfører således ikke, at klagefristen til Pressenævnet afbrydes (har ikke opsættende virkning). Da klagen vedrører indslag offentliggjort på TV 2 henholdsvis den 5., 6. og 7. november 2013, og klager først har klaget den 9. december 2013, er fristen for at klage efter medieansvarslovens regler overskredet.
Det forhold, at Seernes redaktør (TV 2s interne klageorgan) har behandlet klagen i januar 2014, kan ikke føre til et andet resultat.
 Da klagen er indgivet efter klagefristens udløb, og mediet ikke har givet afkald på klagefristen ved at realitetsbehandle klagen, afvises klagen som for sen, jf. medieansvarslovens § 43, stk. 3.
