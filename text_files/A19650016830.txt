 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
§ 1 I lov nr. 178 af 23. juni 1956 om afløsning og statens overtagelse af  

 retten til fiskeri med ålegårde og andre særlige rettigheder til fiskeri på  

 søterritoriet foretages følgende ændringer:
 § 14,  næstsidste og sidste stykke, udgår, og i stedet  

 indsættes:
»§ 14 a Tvistigheder mellem rettighedshavere og fiskere om indholdet og  

 udstrækningen af den særlige ret og om, hvor fiskere kan sætte eller bruge  

 deres redskaber uden at skade rettighedshaverens fiskeri, samt om andre  

 spørgsmål angående udøvelsen af rettighedshaverens fiskeriret afgøres af  

 dertil oprettede ÅLEGÅRDSNÆVN, hvis kendelser kan indankes for et  

 ÅLEGÅRDSOVERNÆVN.
Dettes afgørelser kan ikke indbringes for domstolene.
For staden København og for hver amtsrådskreds, bortset fra de sønderjyske  

 amtsrådskredse og Bornholms amtsrådskreds, oprettes et ålegårdsnævn,  

 bestående af en af fiskeriministeren udnævnt formand og 2 henholdsvis af  

 Københavns magistrat og vedkommende amtsråd udnævnte upartiske,  

 fiskerikyndige mænd.
For hvert nævns vedkommende udnævnes endvidere af  

 fiskeriministeren en suppleant for formanden og af Københavns magistrat eller  

 af vedkommende amtsråd 2 suppleanter for de af magistraten eller amtsrådet  

 udnævnte medlemmer.
Samtlige valg gælder for et tidsrum af 5 år.
Begæring om  

 en sags indbringelse for nævnet indsendes til formanden, der hurtigst muligt  

 fremmer sagen og fastsætter tid og sted for forretningens foretagelse.  

 Såfremt ikke mindelig overenskomst mellem parterne opnås, afgør nævnet  

 hurtigst muligt sagen ved kendelse, der snarest meddeles parterne.
Ålegårdsovernævnet består af en af fiskeriministeren udpeget formand og 2  

 af folketinget valgte medlemmer.
Folketinget vælger endvidere 2 suppleanter  

 for de af folketinget valgte medlemmer.
Såvel medlemmer som suppleanter skal  

 være fiskerikyndige, og ingen af dem må være medlem af folketinget, udøvere  

 af afløst ålegårdsret eller særlig fiskeriret, jfr. § 13 A og B, eller ernære  

 sig ved fiskeri.
Samtlige valg gælder for et tidsrum af 5 år.
I tilfælde af  

 formandens forfald beskikker fiskeriministeren en stedfortræder for ham til  

 at varetage de ham som formand for overnævnet påhvilende forretninger.  

 Begæring om indbringelse af en af et ålegårdsnævn afsagt kendelse for  

 overnævnet indsendes til formanden for dette.
Indbringes sagen for overnævnet  

 inden forløbet af 3 døgn efter, at vedkommende part har fået meddelelse om  

 den af nævnet afsagte kendelse, forbliver de hidtil faktisk bestående forhold  

 uforandret gældende, indtil overnævnet har afgjort sagen.
Er sagen ikke inden  

 nævnte tidspunkt indbragt for overnævnet, bliver den ved nævnets kendelse  

 trufne afgørelse at følge, og sagen bliver, for så vidt den indbringes for  

 overnævnet, at afvise af dette som for sent indbragt.
§ 14 b Såfremt nævnet eller overnævnet pålægger nogen af parterne at fjerne eller  

 flytte et redskab eller dele af dette, bliver der i kendelsen at fastsætte en  

 frist, inden hvilken det skal være udført, efter at kendelsen er forkyndt  

 eller bevisligt bragt til den pågældendes kundskab, samt hvilke tvangsmidler  

 der skal anvendes.
Det kan i kendelsen bestemmes, at den forurettede selv må foranstalte  

 redskaber fjernet eller flyttet på den modvilliges bekostning, ligesom der  

 også kan tilkendes den forurettede erstatning.
Idømte tvangsbøder og tilkendt  

 erstatning kan inddrives ved udpantninng.
Tvangsbøder tilfalder statskassen.
Er en sag afgjort af nævn eller overnævn og den atter indbringes for  

 samme, kan nævnet eller overnævnet, når det skønnes, at der ingen grund har  

 været til på ny at rejse sagen, og omstændighederne i øvrigt taler derfor,  

 idømme en bøde for unødig trætte.
Bøden kan inddrives ved udpantning.
 Når nævnet eller overnævnet anser det for fornødent, kan der, forinden  

 sagen afgøres, tilkaldes retskyndig og fiskerikyndig assistance, der dog ikke  

 deltager i sagens behandling og påkendelse, men kun har efter nævnets eller  

 overnævnets bestemmelse at udtale sig skriftligt eller mundligt over de  

 punkter, hvorom erklæring ønskes.
Et medlem af nævn eller overnævn kan ikke fungere, når han er interesseret  

 i vedkommende sag eller så nær beslægtet eller besvogret med nogen af  

 parterne som næstsøskendebarn.
I tvivlstilfælde afgøres det af nævn eller  

 overnævn, om et medlem kan fungere.
§ 14 c De nærmere regler for nævnets og overnævnets forretningsorden fastsættes i  

 en af fiskeriministeren udfærdiget instruks.
Der tillægges nævnets medlemmer  

 diæter efter reglerne i lov om lønninger og pensioner m.v. til statens  

 tjenestemænd for hver dag, de er i funktion eller på rejse, samt, når de  

 giver møde over 2 km fra deres hjem, godtgørelse for rejseomkostninger efter  

 regning eller, hvis egen befordring benyttes, den for tjenestemænd til enhver  

 tid fastsatte godtgørelse pr. løbende kilometer.
Der tilkommer overnævnets  

 medlemmer diæter efter reglerne i lov om lønninger og pensioner m.v. til  

 statens tjenestemænd for hver dag, de er i funktion uden for deres hjem eller  

 på rejse, samt godtgørelse for befordringsudgifter efter regning.
Endvidere  

 tillægges der hvert af de af folketinget valgte medlemmer af overnævnet et  

 årligt honorar.
De ovennævnte udgifter afholdes af statskassen.
For nævn og overnævn autoriserer fiskeriministeren protokoller, hvori  

 referat af sagen og den afsagte kendelse indføres, og hvoraf udskrift leveres  

 mod sportelmæssig betaling.« § 2 Stk. 1.  Loven træder i kraft den 1. juli 1965.
 Stk. 2.  De i henhold til lov nr. 500 af 19. december  

 1951 om saltvandsfiskeri udnævnte formænd for ålegårdsnævnene tillige med  

 medlemmerne af disse samt de af folketinget valgte medlemmer af overnævnet og  

 samtlige suppleanter vedbliver at fungere også efter nærværende lovs  

 ikrafttræden, og deres funktionstid betragtes først som udløbet ved udgangen  

 af det kalenderår, i hvilket deres funktionstid efter den dem meddelte  

 beskikkelse udløber.
 GIVET PÅ CHRISTIANSBORG SLOT, DEN 12.  

 MAJ 1965.
 Under Vor Kongelige Hånd og Segl.
 FREDERIK R.
-------------------- J.
Risgaard Knudsen.
