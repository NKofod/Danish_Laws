Fremsat den 28. februar 2020 af Per Larsen (KF) og Søren Pape Poulsen (KF) Forslag til folketingsbeslutning om at sikre alle danskere en familielæge Regeringen pålægges at sikre, at antallet af hoveduddannelsesforløb i almen medicin øges til 400 pladser om året i perioden 2022-2027. Samtidig skal antallet af introduktionsstillinger øges med 195 årligt i samme periode.
Forslaget skal finansieres igennem råderummet.
Bemærkninger til forslaget Omkring 140.000 danskere står i dag uden familielæge ifølge PLO.
Samtidig vil tallet alene næste år stige til næsten 300.000 ifølge PLO (PLOs interne prognoseberegninger, 2020, jf.
PLO (2020). »Behov for at øge antallet af uddannelsesforløb i almen medicin til 400 fra 2022-2027«, PLO (2019), »Antallet af ældre patienter hos de praktiserende læger stiger markant«, (PLO Analyse) samt befolkningstal fra Danmarks Statistik).
 Formålet med dette beslutningsforslag er, at ingen danskere fremover skal stå uden en familielæge.
En undersøgelse fra KIAP (Kvalitet i Almen Praksis) fra 2019 har vist, at patienttilfredsheden er højere i de praktiserende lægers egne klinikker end i klinikker drevet af regionerne og de såkaldte udbudsklinikker.
Det gælder både i forhold til den lægefaglige ydelse, læge-patient-forholdet, støtte og information (»PLO Analyse - Høj tilfredshed med almen praksis«, 8. januar 2019).
 Siden 2007 er antallet af praktiserende læger faldet med 327. I 2020 er der således derfor 3.326 praktiserende læger i Danmark ifølge PLO (»Stort fald i antal praktiserende læger«, PLO, den 20. februar 2020). Hvis dette beslutningsforslag vedtages, vil det ifølge PLO betyde, at der vil være ca. 5.000 praktiserende læger i 2032, hvilket vil løse udfordringerne med lægemangel inden for almen praksis.
Forslaget er mest udgiftskrævende i 2027, hvor der her er et finansieringsbehov på 424 mio. kr.
I den øvrige periode er der følgende finansieringsbehov for de enkelte år: 117 mio. kr. i 2022, 204 mio. kr. i 2023, 291 mio. kr. i 2024, 365 mio. kr. i 2025 og 421 mio. kr. i 2026.
 Ifølge Finansministeriet er det finanspolitiske råderum i 2022 7,5 mia. kr., hvilket stiger til 28 mia. kr. i 2025, jf. svar på Finansudvalget, alm. del  spørgsmål 100, folketingsåret 2019-20.
Skriftlig fremsættelse Per Larsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre alle danskere en familielæge.
(Beslutningsforslag nr.
B 142) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
