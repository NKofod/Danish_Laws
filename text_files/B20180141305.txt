Bekendtgørelse om bidrag til Garantifonden for skadesforsikringsselskaber I medfør af § 3, stk. 9, i lov om en garantifond for skadesforsikringsselskaber, jf. lovbekendtgørelse nr. 1050 af 8. september 2017, som ændret ved lov nr. 375 af 1. maj 2018, fastsættes:
Anvendelsesområde § 1. Denne bekendtgørelse finder anvendelse på:
 1) Direkte tegnende skadesforsikringsselskaber, der har fået Finanstilsynets tilladelse til at drive forsikringsvirksomhed.
 2) Filialer beliggende i Danmark af direkte tegnende skadesforsikringsselskaber med hjemsted i et andet land inden for Den Europæiske Union eller et land, som Unionen har indgået aftale med på det finansielle område.
 3) Direkte tegnende skadesforsikringsselskaber med hjemsted i et andet land inden for Den Europæiske Union eller et land, som Unionen har indgået aftale med på det finansielle område, der er anmeldt til via grænseoverskridende tjenesteydelsesvirksomhed at drive forsikringsvirksomhed i Danmark.
Bidragspligt § 2. Skadesforsikringsselskaber har pligt til at yde bidrag til Garantifonden for skadesforsikringsselskaber (Fonden).
Stk. 2.  For de forsikringsselskaber, der er nævnt i § 1, nr. 1, indtræder bidragspligten, når selskabet har fået Finanstilsynets tilladelse til at drive forsikringsvirksomhed.
For de forsikringsselskaber, der er nævnt i § 1, nr. 2 og 3, indtræder bidragspligten, når Finanstilsynet har registreret selskabet som anmeldt til via filial eller grænseoverskridende tjenesteydelsesvirksomhed at drive forsikringsvirksomhed i Danmark.
Stk. 3. For de forsikringsselskaber, der er nævnt i § 1, nr. 1, ophører bidragspligten ved udgangen af det regnskabsår, hvor selskabet ophører med at drive virksomhed.
For de forsikringsselskaber, der er nævnt i § 1, nr. 2 og 3, ophører bidragspligten ved udgangen af det regnskabsår, hvor selskabet ikke længere er anmeldt til via filial eller grænseoverskridende tjenesteydelsesvirksomhed at drive forsikringsvirksomhed i Danmark, eller på det tidspunkt, hvor Finanstilsynet forbyder selskabet at drive virksomhed i Danmark.
Uanset 1. og 2. pkt. ophører bidragspligten ved udgangen af det regnskabsår, hvor Fondens formue er på 300 mio. kr.
 Stk.  4. Et forsikringsselskab betaler første gang bidrag til Fonden for det kvartal, der indtræder efter, at Finanstilsynet enten har givet selskabet tilladelse til at drive forsikringsvirksomhed eller registreret selskabet som anmeldt til via filial eller grænseoverskridende tjenesteydelsesvirksomhed at drive forsikringsvirksomhed i Danmark.
Opgørelse af bidrag § 3. Forsikringsselskaberne skal indbetale et fast beløb pr. police til Fonden for følgende forsikringstyper tegnet i Danmark for risici i Danmark:
 1) Motorforsikringer.
 2) Familieforsikringer.
 3) Husejerforsikringer.
 4) Sundhedsforsikringer.
 5) Ejerskifteforsikringer.
 6) Sælgeransvarsforsikringer.
 7) Byggeskadeforsikringer.
 Stk. 2. Forsikringsselskaberne skal indbetale et fast beløb pr. police, uanset om der på samme police er indtegnet flere af de forsikringstyper, der er nævnt i stk. 1, eller om flere personer eller enheder er dækket af samme police.
 Stk. 3. Finanstilsynet meddeler Fonden en gang om året om størrelsen af det beløb pr. police, som forsikringsselskaberne skal anvende ved beregning af bidrag til Fonden.
Stk. 4. Bidraget til Fonden betales den 1. maj, 1. august, 1. november og 1. februar for henholdsvis 1., 2., 3. og 4. kvartal.
Forsikringsselskaberne skal betale første bidrag til Fonden på den dato, jf. 1. pkt., der først følger efter udløbet af de seks måneder efter, at Finanstilsynet har givet meddelelse efter stk. 3.
 Stk. 5.  Forsikringsselskaberne kan opkræve det bidrag, der skal betales til Fonden, hos de forsikringstagere, der har tegnet en forsikring nævnt i stk. 1.
 Stk. 6.  Beløb opkrævet i medfør af stk. 5 vil ikke blive tilbagebetalt til forsikringstageren, såfremt forsikringen ophører før tid.
Ikrafttræden § 4. Bekendtgørelsen træder i kraft den 1. januar 2019.
 Stk. 2. Bekendtgørelse nr. 447 af 8. juni 2005 om bidrag til Garantifonden for skadesforsikringsselskaber ophæves.
