Cirkulære om aftale om nyt lønsystem for tjenestemandsansatte kontorfunktionærer ansat ved den centrale anklagemyndighed Generelle bemærkninger 1. Finansministeriet og Statstjenestemændenes Centralorganisation II (CO II) har indgået vedlagte aftale om nyt lønsystem for tjenestemandsansatte kontorfunktionærer ansat ved den centrale anklagemyndighed.
 2. Finansministeriet bemyndiger herved Rigsadvokaten til at indgå lokale aftaler i henhold til det nye lønsystem.
 3. Lønaftalen har virkning fra 1. oktober 2009.
Ikrafttræden Dette cirkulære har virkning fra den 1. oktober 2009.
Personalestyrelsen, den 13. januar 2010 Anders Feldt Aftale om nyt lønsystem for tjenestemandsansatte kontorfunktionærer ansat ved den centrale anklagemyndighed § 1. Dækningsområde Aftalen omfatter tjenestemandsansatte kontorfunktionærer ansat ved den centrale anklagemyndighed.
§ 2. Lønsystemet De ansatte er omfattet af samtlige bestemmelser i den til enhver tid gældende aftale om nyt lønsystem for tjenestemandsansatte kontorfunktionærer i politiet med de i stk. 2-3 nævnte tilføjelser.
Stk. 2. Løngruppe 1-3 er opdelt i to satser for henholdsvis hovedstad og provins.
Hovedstad dækker stedtillægsområde V og VI og Roskilde Kommune.
Provins dækker stedstillægsområde II, III og IV.
 Cirkulærebemærkning til § 2, stk.. 2:
 De ansatte er dermed ikke omfattet af § 3, stk. 2 i aftale om nyt lønsystem for tjenestemandsansatte kontorfunktionærer i politiet.
Stk. 3. Overgangen til det nye lønsystem sker pr. 1. oktober 2009. Hidtidige kontorassistenter uden en erhvervsuddannelse indplaceres i løngruppe 1. Hidtidige assistenter indplaceres i løngruppe 2, sats I.
Hidtidige overassistenter indplaceres i løngruppe 2, sats II.
Hidtidige kontorfuldmægtige indplaceres i løngruppe 3, sats I.
Hidtidige afdelingsledere II indplaceres i løngruppe 3, sats II.
Hidtidige afdelingsledere I indplaceres i løngruppe 3, sats III.
 Cirkulærebemærkning til § 2, stk. 3:
 De ansatte er dermed ikke omfattet af § 9, stk. 2, 1. pkt. i aftale om nyt lønsystem for tjenestemandsansatte kontorfunktionærer i politiet.
§ 3. Pension De ansatte er omfattet af aftale om pensionsforhold for tjenestemandsansatte kontorfunktionærer i politiet under Politiforbundets forhandlingsområde.
§ 4. Ikrafttræden og opsigelse af aftalen Aftalen har virkning fra den 1. oktober 2009 og kan af hver af parterne opsiges skriftligt med tre måneders varsel til en 31. marts, dog tidligst den 31. marts 2011.
