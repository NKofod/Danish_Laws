 I medfør af skattekontrollovens § 3, stk. 3, jfr. lovbekendtgørelse nr.  

 401 af 6. juli 1984 som senest ændret ved lov nr. 924 af 19. december 1986 og  

 lov nr. 308 af 25. maj 1987, fastsættes efter indstilling fra Ligningsrådet  

 følgende:
§ 1 I bekendtgørelse nr. 461 af 8. september 1976 om mindstekrav til  

 årsregnskaber, der vedlægges selvangivelsen, og om krav til det  

 regnskabsmæssige grundlag foretages følgende ændringer:
 1. I § 4 indsættes:
 »Stk. 2.  Repræsentationsudgifter, der er fuldt  

 fradragsberettigede efter ligningslovens § 8, stk. 4, 2. pkt., skal anføres  

 særskilt.
 Stk. 3.  Repræsentationsudgifter, der er omfattet af  

 reglerne om begrænset fradragsret efter ligningslovens § 8, stk. 4, 1. pkt.,  

 skal anføres særskilt og opgøres på et bilag til selvangivelsen, som opfylder  

 specifikationskravene i det fortrykte bilag til selvangivelsen (formular S  

 31).
 Stk. 4.  Udbetaling af skattefri godtgørelse for rejse  

 og befordring, jf. ligningslovens § 9, stk. 5, 2. pkt., skal anføres  

 særskilt.
Stk. 5.  Personaleudgifter skal anføres særskilt.« 2. I § 8, stk. 1, indsættes efter 3. pkt.:
»Har den skattepligtige ikke omsætning af værdipapirer som sin  

 næringsvej, skal obligationer, pantebreve, gældsbreve og andre  

 pengefordringer, der ikke opfylder mindsterentekravet efter lov om  

 skattemæssig behandling af gevinst og tab på fordringer og gæld, særskilt  

 specificeres med angivelse af pålydende rente og anskaffelsessum.« 3. I § 13 indsættes:
»Stk. 6.  Foretager den erhvervsdrivende udbetaling  

 af godtgørelse for rejse og befordring, som i medfør af ligningslovens § 9,  

 stk. 5, 2. pkt., ikke er skattepligtig for modtageren, skal sådanne  

 udbetalinger bogføres på en særlig konto og desuden specificeres for hver  

 modtager på tilsvarende måde, som foreskrevet for A-indkomst og A-skat i  

 bekendtgørelse nr. 545 af 20. december 1971 med ændringer.
Oplysning om  

 grundlaget for udbetalingen skal fremgå af de til grund for bogføringen  

 liggende bilag.« § 2 Stk. 1.  Bekendtgørelsen træder i kraft dagen efter  

 bekendtgørelsen i Lovtidende og finder anvendelse fra og med indkomståret  

 1987.
 Stk. 2.  Hvis den skattepligtige godtgør, at  

 regnskabssystemet er indrettet således, at de krævede oplysninger i denne  

 bekendtgørelse kun kan udfindes ved et uforholdsmæssigt stort ekstraarbejde,  

 kan de pågældende oplysninger undlades for indkomståret 1987. Det samme  

 gælder for indkomståret 1988, såfremt dette er påbegyndt inden 1. oktober  

 1987.
