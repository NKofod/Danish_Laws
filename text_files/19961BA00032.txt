Nr BSF 32 Forslag til folketingsbeslutning om sanering af Europa-Kommissionens  

 komiteer og udvalg Fremsat af Keld Albrechtsen (EL) Frank Aaen (EL) den 22. oktober 1996 Folketinget opfordrer regeringen til i EU at fremsætte forslag om begrænsning af EU-bureaukratiet efter følgende retlingslinjer:
Bemærkninger til forslaget Et af de væsentligste elementer i det nationale kompromis fra 1992 og  

 senere den såkaldte Edinburgh-aftale var nærhedsprincippet  

 (subsidiaritetsprincippet).
 Nærhedsprincippet skulle sikre, at beslutningerne i EU skulle tages så tæt  

 på borgerne som muligt - hvilket ifølge det daværende folketingsflertal var  

 en af de vigtigste forudsætninger for den danske tilslutning til  

 Maastricht-Traktaten.
I de mere end fire år, der er gået, siden Maastricht-Traktaten trådte i  

 kraft, tilsvarer de løfter, som partierne i Folketinget i 1992 gav den danske  

 befolkning om større åbenhed og gennemskuelighed i EU's beslutningsprocesser,  

 ikke på nogen måde de metoder, hvorved EU's efterhånden utallige beslutninger  

 på flere og flere områder gennemføres.
EU's bureaukratiske opbygning er i de  

 mellemliggende år blevet mere og mere uigennemskuelig - ikke bare for den  

 almindelige borger, men også for politikere og embedsmænd, der på forskellige  

 niveauer skal tage stilling til og arbejde med EU-sager.
Et særligt problem i forholdet mellem Unionstraktaten og den danske  

 grundlov er det forhold, at der er overdraget lovgivende magt til et  

 administrativt organ, nemlig Europa-Kommissionen.
EU's administrative organ  

 har dermed fået karakter af at være lovgivende magt, endog i meget betydeligt  

 omfang.
I den danske grundlov er der fastsat en klar magtdeling mellem den  

 lovgivende og den udøvende magt.
Men i EU er lovgivning i vidt omfang  

 overført til et bureaukratisk system uden nogen form for parlamentarisk  

 kontrol.
Blandt de mange led i Europa-Kommissionens opbygning er de såkaldte  

 komiteer (forvaltnings-, rådgivende og forskriftskomiteer m.v.) der består af  

 embedsmænd fra de nationale administrationer.
I disse komiteer vedtages  

 kommisionsforordninger og direktiver, dvs. generelle retsakter, hvor  

 Kommissionen er regeludstedende myndighed.
Regeludstedelsen finder sted efter bemyndigelse fra Rådet.
På grund af de  

 mange teknisk prægede forskrifter, der vedtages i EU, har Rådet af  

 »praktiske årsager« i et vist omfang overladt gennemførelsen af  

 sådanne retsakter til Kommissionen.
En fortegnelse over komiteer i EU-note E 2 fra oktober 1995 til  

 Folketingets Europaudvalg viser, at ikke mindre end 305 komiteer er  

 obligatoriske at høre i forbindelse med udstedelse af retsakter.
Desuden  

 findes ca. 75 komiteer, som ikke er obligatoriske at høre i forbindelse med  

 udstedelse af retsakter.
De komiteprocedurer, som der arbejdes efter, er af  

 Europa-Parlamentet blevet betegnet som lukkede og udemokratiske.
I  

 komiteprocedurerne træffes der beslutninger, der mere har karakter af  

 egentlig lovgivning end af gennemførelsesbestemmelser.
Samtidig er det kun  

 Kommissionen, som ved, hvem komiteernes medlemmer er, og hvilke interesser de  

 repræsenterer.
I praksis dukker komiteerne op på alle de områder, Kommissionen ønsker at  

 styre - under forskellige betegnelser, med forskellige beføjelser, forskellig  

 kompetence og en ukendt sammensætning.
Med andre ord er den indflydelse,  

 disse »organer« har på nær sagt alle samfundsområder i EU-landene,  

 ikke til at overskue i beslutningsmæssig henseende, endsige klarlægge i  

 forhold til de lovgivningsmæssige konsekvenser.
Kommissionens mange komiteer har efterhånden udviklet et væld af regler og  

 forordninger, der præger EU-lovgivningen.
Konkret betyder dette også, at når  

 EF-direktiver implementeres i Danmark, så er det i 85 procent af tilfældene  

 som administrativt gennemførte bekendtgørelser, som det fremgår af et svar  

 fra Udenrigsministeriet til Folketingets Europaudvalg fra december 1995. Og  

 dette foregår vel at mærke uden at den proces, der fører frem til de  

 forskellige afgørelser, kommer til offentligheden kendskab.
Komitevældet er derfor en yderst kritisabel konstruktion, som forskyder  

 den politiske magt fra Folketinget og udvalg til ministerierne og deres  

 embedsmænd.
Ministerrådet har i stigende omfang overladt lovgivningsmagt til  

 Europa-Kommissionen, der gennem direktiver har adgang til at udforme  

 forordninger og regler.
Disse er ikke begrænset til at omfatte tekniske og  

 administrative forhold - tværtimod er der i en lang række forhold tale om  

 lovgivning.
Dette betyder i sidste instans, at Folketingets og den danske  

 offentligheds politiske indflydelse på vitale samfundsområder svækkes.
 Skal nærhedsprincippet have nogen realitet, må en række af de eksisterende  

 komiteer med lovgivende beføjelser, hemmelig sammensætning og udemokratiske  

 procedurer nedlægges og yderligere oprettelse af lignende komitetyper  

 afvises.
 Folketinget og den danske offentlighed har krav på fuld indsigt i de  

 arbejdsprocesser, der foregår i forbindelse med Kommissionens beslutninger,  

 herunder redegørelse for, hvilke repræsentanter der sidder i diverse  

 komiteer, deres baggrund for denne placering og deres stemmeafgivelser.
Endvidere bør der fastlægges klare regler for Europa-Kommissionens  

 anvendelse af eksperter i udvalg og komiteer m.v. for at hindre, at der bag  

 lukkede døre tages beslutninger, der får politiske konsekvenser unddraget den  

 demokratiske kontrol.
Der skal således fuldt offentligt lys over udvalgenes  

 funktioner, bemyndigelsesgrad, beslutningsprocesser og medlemssammensætning.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om sanering af Europa-Kommissionens  

 komiteer og udvalg.
(Beslutningsforslag nr.
B 32).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
