Vejledning om ansøgning om støtte fra ansøgningspuljen til særlige sociale formål (SærligSoc) Ansøgningsfrist den 29. august 2019 kl. 12.00 INDHOLDSFORTEGNELSE 1	Indledning 2	Formål og tema 3	Målgruppe 4	Ansøgerkreds 5	Forventede resultater 6	Projektperiode 7	Tidsplan 8	Udarbejdelse af projektbeskrivelse 9	Tildelingskriterier for tilskud fra ansøgningspuljen 10	Tilskudsberettigede udgifter 11	Ikke tilskudsberettigede udgifter 12	Udarbejdelse af budget 13	Ansøgningsprocedure 14	Hvis projektet får tilskud 15 Statsstøtte 1 Indledning Socialstyrelsen udmønter årligt ansøgningspuljen til særlige sociale formål (SærligSoc). Midlerne er afsat gennem udlodningsloven og på finansloven for 2019 på § 07.18.19.50.
 I december 2017 blev en ny udlodningslov vedtaget med en ny model for fordeling af udlodningsmidlerne. 2018 var første år SærligSoc blev udmeldt på baggrund af den nye model med i alt 8,0 mio. kr.. 13 ansøgere modtog støtte fra ansøgningspuljen i 2018.
 Der udmeldes 14,9 mio. kr. i ansøgningspuljen i 2019.
Den nye lov fra 2017 ændrer ikke formålet eller målgruppen for SærligSoc.
Der er dog nogle justeringer, som ansøgere bør hæfte sig ved.
Disse er:
  Ansøgerkredsen er organisationer og foreninger, der enten er landsdækkende eller har et landsdækkende sigte/dækker et større geografisk område.
 Projekterne skal omhandle årets tema, som er at fremme deltagelse i frivillige fællesskaber.
Projek-terne skal desuden være landsdækkende eller have et landsdækkende sigte/dække et større geografisk område.
  Projektperioden kan vare op til to år.
Ændringerne betyder, at nogle ansøgere/projekter, der tidligere har søgt og modtaget støtte fra SærligSoc, ikke længere kan modtage støtte fra SærligSoc.
Ansøgere, som ikke længere kan modtage støtte fra SærligSoc, kan orientere sig mod ansøgningspuljen til frivilligt socialt arbejde (PUF-puljen).
2 Formål og tema Formålet med SærligSoc ansøgningspuljen er at yde tilskud til særlige sociale formål.
Med ansøgningspuljen ønskes, at den samlede sociale indsats i samfundet styrkes gennem tilskud til frivilligt socialt arbejde ved at støtte projekter, der styrker den frivillige ulønnede indsats og forebygger og afhjælper sociale problemer.
Sociale formål Den sociale indsats skal være projektets hovedformål.
Den sociale indsats eller aktivitet skal være inden for socialområdet og for eksempel rette sig mod personer med handicap, sociale problemer, psykisk sårbarhed eller lidelser såvel som udsatte børn og unge.
Projekter, der alene har en generel forebyggende karakter som almindelige kulturelle aktiviteter, idrætsaktiviteter og lignende, falder uden for denne afgrænsning.
Der kan derfor ikke tildeles støtte til projekter, hvis det primære formål i projektperioden fx er integration, uddannelse, beskæftigelse eller sundhed.
Disse elementer kan dog indgå sekundært i projekterne, herunder som langsigtede mål.
Frivillighed Den frivillige ulønnede indsats skal styrkes.
Det frivillige ulønnede engagement skal derfor være et væsentligt element i indsatsen.
Hvis der ikke er frivillige tilknyttet projektet, kan der ikke opnås støtte fra ansøgningspuljen.
 Frivillig arbejdskraft defineres her som er en aktivitet eller en handling, der:
  Er frivillig (uden tvang).
  Ikke er lønnet.
  Udføres over for andre end familie og slægt.
  Er til gavn for andre end én selv og familien.
  Er af formel karakter (til forskel fra almindelig hjælpsomhed).
Tema Temaet for SærligSoc i 2019 er at fremme deltagelse i frivillige fællesskaber gennem projekter, der er landsdækkende eller dækker et større geografisk område.
Dette understøtter, at alle har mulighed for at deltage i frivillige fællesskaber i alle egne af landet fx i frivillige sociale foreninger.
Deltagelse i frivillige fællesskaber er en borgers aktiviteter i en social og samfundsmæssig kontekst, herun-der også aktiviteter i frivillige fællesskaber, hvor en samling af borgere forbindes med andre borgere omkring noget bestemt.
Det kan eksempelvis være en fælles interesse, særlige synspunkter eller andet, fællesskabet samles om.
Det skal i projektet være muligt for målgruppen at øge deltagelsesgraden fx ved at gå fra deltager/bruger til at være frivillig/borger i det frivillige fællesskab.
Projekterne skal danne rammer for, at mennesker, der har sociale problemstillinger, eller som er i en svær livssituation, kan deltage i de frivillige fællesskaber i forskellig grad samt få og have adgang til at deltage i frivillige fællesskaber på lige fod med andre, med det formål at øge den sociale inklusion for målgruppen.
De frivillige fællesskaber kan både bestå af borgere fra målgruppen og alle andre.
 SærligSoc-puljens projekter skal derfor fremme, at mennesker med sociale problemstillinger eller som er i en svær livssituation får mulighed for at deltage i sociale frivillige fællesskaber og eventuelt på sigt selv blive frivillige.
 Ansøgere bør bemærke, at foruden at ansøgerkredsen skal være landsdækkende eller dække et større geografisk område, skal projektet også være landsdækkende eller dække et større geografisk område.
 Landsdækkende eller et landsdækkende sigte/ et større geografisk område betyder, at projektet har aktiviteter i mindst 3 regioner inden for projektperioden eller har deltagelse af borgere fra mindst 3 regioner i sine aktiviteter inden for projektperioden.
 Eksempler på støtteegnede projekter:
 Socialt udsatte familier deltager i et frivilligt fællesskab, eksempelvis i en familieklub, og har mulighed for at foreslå aktiviteter og selv at være med til at organisere og være medansvarlig for at gennemføre aktiviteterne osv.
Projektet etableres i hele landet via foreningens lokalafdelinger.
 Ensomme mænd planlægger en række aktiviteter fx mad og sociale aktiviteter samt har mulighed for at yde en frivillig indsats ved at fx at være ansvarlig for indkøb af mad eller bidrage til organiseringen af aktiviteterne.
Projektet etableres i København, Aalborg og Odense.
 Unge med ADHD bruger/deltager i frivillige fællesskaber på lige fod med ikke udsatte borgere.
Fx går til fodbold i den lokale klub eller hjælper til i et suppekøkken.
Projektet etableres i 10 byer fordelt i landets fem regioner.
 Psykisk sårbare deltager som frivillige i en forening på lige fod med ikke udsatte borgere, uden der er særligt fokus på deres udsathed, fx ved at deltage i de generelle aktiviteter frivillige udfører for og med foreningen, såsom friluftsaktiviteter eller kulturelle aktiviteter.
Projektet har deltagere fra Svendborg, Sorø og Herning.
Ansøgningspuljen giver mulighed for at yde støtte til såvel igangværende, såvel som nye projekter.
Det vil sige, at der kan ydes støtte til eksisterende projekter, videreudvikling af eksisterende projekter eller til helt nye projekter.
Uanset om projektet er nyt eller eksisterende, ydes der kun støtte til afgrænsede projektudgifter.
Der ydes altså ikke støtte til f.eks. foreningers generelle driftsudgifter.
 Der ydes ikke støtte til projekter med afgrænset varighed, så som ferieophold, weekendture og lignende.
3 Målgruppe Målgruppen er mennesker med sociale problemstillinger eller i en svær livssituation.
4 Ansøgerkreds Ansøgerkredsen er frivillige organisationer, foreninger eller lignende med et socialt formål.
Ansøger skal desuden være landsdækkende eller have et landsdækkende sigte/dække et større geografisk område.
 Landsdækkende/dækker større geografisk område forstås som, at ansøger har haft aktiviteter i mindst 3 regioner inden for de seneste to år eller har haft deltagelse af borgere fra mindst 3 regioner i sine aktiviteter inden for de seneste to år.
Der skal være tale om reelle, selvstændige og ikke-kommercielle aktiviteter i mindst tre regioner eller et væsentligt antal borgere fra mindst tre regioner i aktiviteterne.
For landsorganisationer og hovedorganisationer kan aktiviteterne gennemføres på lokalforeningsniveau.
Tilskudsmodtager fra en anden udlodningspulje (ULFRI eller ULHAN) Hvis ansøger har opnået driftstilskud fra enten ansøgningspuljen til landsdækkende frivillige sociale organisationer (ULFRI) eller til handicaporganisationer og -foreninger (ULHAN), kan dokumentation i form af journalnummer for tilskuddet i 2019 anvendes som dokumentation for, at ansøger opfylder kravet om landsdækkende/dækker et større geografisk område.
I forlængelse heraf gøres der opmærksom på, at den tidligere regel om, at foreninger og organisationer mv. kun i særlige tilfælde kan modtage støtte fra SærligSoc, hvis de i forvejen modtager støtte fra øvrige udlod-ningspuljer (tidligere LOTFRI og LOTDSI), er bortfaldet.
Dvs. landsdækkende handicaporganisationer og -foreninger samt landsdækkende sociale organisationer kan søge i SærligSoc og modtage støtte på lige fod med andre ansøgere.
5 Forventede resultater De forventede resultater for de støttede projekter er, at den frivillige ulønnede indsats styrkes, og at målgruppens sociale problemstillinger forebygges og/eller afhjælpes.
 Det forventes endvidere, at projekterne er med til at fremme deltagelsen i frivillige fællesskaber, jf. ovenfor under formål.
6 Projektperiode Projektperioden kan vare op til to år.
 Midlerne anvendes i perioden mellem 1. december 2019 til 30. november 2021.
7 Tidsplan Ansøgningspuljen for 2019 udmeldes 27. juni 2019 med frist for ansøgning den 29. august 2019. Ansøg-ningspuljen forventes udmøntet ultimo november 2019.
8 Udarbejdelse af projektbeskrivelse Ved fordeling af støtte til projekterne vil der blive lagt vægt på, at følgende er tilstrækkelig beskrevet i ansøgningen:
At projektets formål er beskrevet.
I projektets formål beskrives, hvilket problem projektet skal løse for målgruppen, og hvilken forandring det skal medføre for målgruppen.
Det er centralt, at det sandsynliggøres, hvordan projektet medvirker til at fremme ansøgningspuljens formål om at styrke den frivillige indsats og at forebygge og afhjælpe målgruppens sociale problemstillinger samt fremmer deltagelse i frivillige fællesskaber.
At projektets målgruppe er beskrevet kort og præcist.
Beskrivelsen skal indeholde følgende oplysninger:
 Hvem indgår i målgruppen?  Hvor mange er omfattet af målgruppen?  Hvor mange fra målgruppen forventes at være omfattet af projektet? Det er vigtigt, at der gives et realistisk bud på, hvor mange der indgår i projektet.
Der skal både tages hensyn til det økonomiske grundlag for projektet og kapaciteten (fx antal ansatte, antal frivillige, deres faglige forudsætninger og projektets organisatoriske rammer og muligheder).
  Hvordan vil antal deltagere i projektet blive opgjort/dokumenteret? Det skal beskrives, hvordan antallet af borgerne systematisk vil blive opgjort.
 Det skal overvejes, om der er særlige kønsmæssige, aldersmæssige, handicap, etniske eller andre per-spektiver, der skal tages højde for i projektet.
I så fald skal det beskrives.
At projektets mål på borgerniveau og på organisatorisk niveau er klart og præcist beskrevet.
Målene er de konkrete resultater, som projektet forventes at opnå.
Projektets resultater skal være realistiske set i forhold til bl.a. projektets målgruppe, bemanding og aktiviteter.
At det er beskrevet, hvordan målene/resultaterne nås, dvs. at det er beskrevet kort og præcist, hvilke aktiviteter projektet vil gennemføre.
Det skal også beskrives, hvordan de enkelte aktiviteter hænger sammen, og hvordan aktiviteterne bidrager til at opnå målet.
Det skal beskrives, hvordan aktiviteterne imødekommer de udfordringer, som målgruppe har.
Tidsplan for aktiviteter skal udarbejdes.
Det skal angives, om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt undervejs, før I fortsætter med projektet.
 At det fremgår, hvordan projektet vil dokumentere aktiviteterne og resultaterne.
At projektets organisation og ledelse er beskrevet.
Projektets organisationsstruktur og opgavefordeling skal beskrives.
Fx hvor mange ansatte er der i projektet, hvilke beføjelser projektlederen har, hvem der har det overordnede ansvar for projektet, projektets samarbejdsparter, og hvad disse bidrager med.
9 Tildelingskriterier for tilskud fra ansøgningspuljen Vurdering af ansøgninger Ansøgninger om tilskud fra ansøgningspuljen vurderes på baggrund af nedenstående tildelingskriterier.
Vurderingen er inddelt i fem områder.
 Ad 1) Ansøgerkreds:
 Det vil ud fra ansøgningen blive vurderet, om ansøger er en frivillig organisation, forening eller lignende med et socialt formål.
 Det vil også blive vurderet, om ansøger er landsdækkende eller har et landsdækkende sigte/dækker et større geografisk område.
 Som dokumentation kan en af følgende fx anvendes:
  J.nr. på tilskud fra ULFRI eller ULHAN i 2019 (se afsnit 4 om ansøgerkreds ovenfor).
  Dokumentation for gennemførelse af ikke-kommercielle aktiviteter i mindst tre regioner inden for de to seneste år, fx programmer med angivelse af aktiviteternes indhold samt hvor de har fundet sted.
  Opgørelser over aktive lokalafdelinger.
  Dokumentation for deltagelse af medlemmer fra mindst tre regioner, fx anonymiserede deltagerlister opgjort på region.
 Anden relevant dokumentation og beskrivelse kan også anvendes som dokumentation for formål og landsdækkende virke.
 Ad 2) Formål og målgruppe:
På baggrund af ansøgers beskrivelse af formål vil det blive vurderet, hvorvidt projektets formål ligger inden for ansøgningspuljens formål, som er at yde tilskud til særlige sociale formål.
Den samlede sociale indsats i samfundet styrkes gennem tilskud til frivilligt socialt arbejde ved at støtte projekter, der styrker den frivillige ulønnede indsats og forebygger og afhjælper sociale problemer.
 På baggrund af ansøgers beskrivelse af målgruppen vil det også blive vurderet, om målgruppen ligger inden for ansøgningspuljens målgruppe, som er mennesker med sociale problemstillinger eller i en svær livssituation.
 Ad 3) Tema:
Det vil blive vurderet på baggrund af projektbeskrivelsen, om ansøgningen falder inden for temaet: Fremme af deltagelse i frivillige fællesskaber gennem projekter, der er landsdækkende eller dækker et større geografisk område.
På baggrund af ansøgers beskrivelse af aktiviteterne og hvordan borgerne inddrages og deltager i de frivillige aktiviteter, vurderes det, om projektets tema falder inden for ansøgningspuljens tema.
 Herunder vil det blive vurderet, om projektet er landsdækkende eller har et landsdækkende sigte/ dækker et større geografisk område.
 Ad 4) Budget:
På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem de beskrevne aktiviteter og de udgifter, som fremgår af budgettet.
Budgettet skal være realistisk, sparsommeligt og leve op til de krav, der er til udgiftstyper og niveauer, som fremgår af vejledningens afsnit 10-12 om budgettering.
Der gøres opmærksom på, at ansøgningspuljen yder støtte til projekter med fokus på den frivillige, ulønnede indsats.
Der kan derfor som udgangspunkt kun søges om støtte til lønnede medarbejdere og konsulenter i et begrænset omfang set i forhold til den frivillige indsats, der indgår i projektet eller opstår i umiddelbar forlængelse af projektet.
 Det ulønnede frivillige arbejde udelukker ikke, at en frivillig person fx kan modtage godtgørelser for udgifter, vedkommende har i forbindelse med projektet, fx transport- og telefonudgifter.
Der kan søges om støtte til såvel igangværende projekter som nye projekter/indsatser.
Det vil sige, at der kan ydes støtte til indsatser, der allerede er etableret.
Uanset om projektet er nyt eller eksisterende, ydes der dog kun støtte til afgrænsede projektudgifter.
Der ydes således ikke støtte til fx foreningers/organisationers generelle driftsudgifter, som ikke kan henføres til projektet.
 Ad 5) Sammenhæng:
På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem projektets formål, målsætninger, aktiviteter og ressourcer.
Det vil blive vurderet, hvorvidt projektet opstiller klare og præcise mål på borgerniveau.
Projektets resultater skal være realistiske i forhold til bl.a. projektets målgruppe, bemanding og aktiviteter.
Således skal det være sandsynliggjort, at de beskrevne aktiviteter vil føre til opfyldelse af de opstillede målsætninger på borgerniveau.
Derudover vurderes det, hvorvidt de planlagte aktiviteter er klart beskrevet, og om aktiviteterne hænger sammen med målene på borgerniveau.
10 Tilskudsberettigede udgifter Ansøger skal udvise sparsommelighed ved fastlæggelse af niveauerne i budgetposterne.
Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter, der afholdes i forbindelse med, at medarbejderne deltager i projektet.
Lønudgifter skal budgetteres med antal timer og sats pr. time.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i overenskomster for arbejdet på området.
Yderligere information kan fås ved henvendelse til de relevante fagforeninger.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for lignende arbejde.
 2. Udgifter til honorarer til konsulenter.
 3. Udgifter til revisor.
 4. Udgifter til lovpligtige forsikringer, herunder arbejdsskadeforsikringer.
5. Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til offentlig transport.
 7. Udgifter til aktiviteter målrettet målgruppen.
 8. Udgifter til specifikke uddannelses- og kursusaktiviteter for frivillige af begrænset omfang.
 9. Udgifter til formidling.
 10. Udgifter til lokaler.
11. Udgifter til småanskaffelser, herunder kontorhold.
Såfremt der søges om tilskud til småanskaffelser, skal formålet med anskaffelsen fremgå af ansøgningen eller i en note til budgettet.
11 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materieleanskaffelser for over 50.000 kr. per år.
 2. Køb af fast ejendom.
 3. Anlægsudgifter, herunder ombygning og renovering.
 4. Dækning af underskud eller anden gæld.
 5. Tilskud til enkeltpersoners underhold.
 6. Aktiviteter, der fuldt ud er finansieret fra anden side.
7. Generelle uddannelses- og kursusaktiviteter for frivillige 8. Aktiviteter eller tilsvarende til personer uden lovligt ophold.
 9. Projekter forankret i udlandet samt Grønland og Færøerne.
 10. Kommercielle aktiviteter.
12 Udarbejdelse af budget I forbindelse med ansøgning om støtte fra Socialstyrelsens ansøgningspuljer skal der udarbejdes budget for projekterne, der ansøges om støtte til.
For denne ansøgningspulje skal budgetskemaet vedhæftes som Excel-fil til ansøgningsskemaet, der indsendes elektronisk på Tilskudsportalen.
Det samlede ansøgte beløb skal indtastes i det elektroniske budgetskema på Tilskudsportalen.
Budgetskema som excel-fil Budgetskemaet som Excel-fil findes på puljesiden på Tilskudsportalen.
Budgetskemaet skal downloades, udfyldes og indsendes som en vedhæftning sammen med ansøgningen elektronisk.
Budgetskemaet er inddelt i kvartaler og med mulighed for at specificere de forskellige budgetposter.
Elektronisk budget Foruden budgetskemaet i Excel skal ansøger indtaste de kvartalvise beløb og det samlede ansøgte beløb, som fremgår af Excel-filen, i det elektroniske budgetskema på Tilskudsportalen.
De summerede beløb i det elektroniske budgetskema skal svare til budgettet i Excel-filen.
I det elektroniske budgetskema er der kun én budgetlinje, hvor det samlede beløb for alle budgetposterne i kvartalet indtastes.
Budgetter på over 200.000 kr. eller derover Udgifterne i det enkelte årsbudget skal fordeles kvartalsvist indenfor det kvartal, hvor udgifter forventes at falde.
Hvis der fx er en ansat projektleder i projektet, opgøres lønnen kvartalsvist.
 Budgetter under 200.000 kr.
Hvis det ansøgte beløb er mindre end 200.000 kr., behøves projektudgifter ikke at være opdelt i kvartaler.
De kan samles i den første måned, hvor projektet har udgifter.
Udgifter i budgettet Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstruktur.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 11 og 12). Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
Lønudgifter Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andres budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
Relevant information findes på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet fx indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i de kvartaler, hvor konferencerne og dermed udgifterne forventes afholdt.
Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne fx er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
13 Ansøgningsprocedure Ansøgningsfristen er den 29. august 2019 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen ultimo november 2019.
Spørgsmål om ansøgningspuljen behandles af Center for Økonomi og Tilskudsforvaltning i Socialstyrelsen.
Spørgsmål kan stilles via tlf. 91370200, mandagfredag mellem kl. 10.0014.00, eller e-mail: tilskudsforvaltning@socialstyrelsen.dk.
 Tekniske spørgsmål i forhold til anvendelse af Tilskudsportalen kan sendes til portal@socialstyrelsen.dk.
Offentlige myndigheder og offentlige institutioner m.v., der ansøger om tilskud, skal benytte Socialstyrelsens elektroniske ansøgningsportal (Tilskudsportalen) ved indgivelse af ansøgningen.
Offentlige myndigheder og offentlige institutioner m.v. skal indberette oplysninger om regnskab og standardrapport på de blanketter, som Socialstyrelsen har udarbejdet til ansøgningspuljen efter denne vejledning.
Blanketterne sendes til Socialstyrelsen ved anvendelse af Socialstyrelsens elektroniske ansøgningsportal (Tilskudsportalen).
Private ansøgere, der ansøger om tilskud, kan benytte Socialstyrelsens elektroniske ansøgningsportal (Tilskudsportalen) ved indgivelse af ansøgningen.
Private ansøgere, der ikke benytter Socialstyrelsens elektroniske ansøgningsportal (Tilskudsportalen) ved indgivelse af ansøgningen skal indberette ansøgningen på den ansøgningsblanket og det budgetskema, Socialstyrelsen har udarbejdet til ansøgningspuljen efter denne vejledning.
Private ansøgere skal indberette oplysninger om regnskab og standardrapport på de blanketter, som Socialstyrelsen har udarbejdet til ansøgningspuljen efter denne vejledning.
 Private ansøgere, der ikke benytter Socialstyrelsens elektroniske ansøgningsportal (Tilskudsportalen) skal sende deres ansøgning mv. til Socialstyrelsen til tilskudsforvaltning@socialstyrelsen.dk eller Socialstyrelsen, att: Tilskudsforvaltning, Edisonsvej 1, 5000 Odense C.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Bilag til ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
Tekniske problemer i forbindelse med indsendelse af ansøgning Hvis ansøger oplever IT-tekniske problemer i forbindelse med indsendelse af ansøgning til ansøgningspuljen, skal Socialstyrelsen kontaktes via telefon eller via mail (portal@socialstyrelsen.dk) inden ansøgningsfristens udløb samt kunne fremvise dokumentation for det IT-tekniske problem for, at ansøgningen kan komme i betragtning.
I særlige tilfælde, hvor Tilskudsforvaltning kontaktes efter fristens udløb med it-tekniske problemer, skal ansøger indsende dokumentation for, at ansøgningen er forsøgt indsendt rettidigt inden ansøgningsfristens udløb samt dokumentation for, at ansøger har haft it-tekniske problemer (som minimum i form af et screen dump af fejlmeddelelsen med synlig dato og klokkeslæt). Henvendelser, som modtages senere end 48 timer efter ansøgningsfristen, vil ikke komme i betragtning.
NemID Ansøgere med CVR-nummer skal ved oprettelse og indsendelse af ansøgninger anvende en NemID med arbejdersignatur tilknyttet det relevante CVR-nummer.
Den tilskudsansvarlige, såvel som den medarbejder, der opretter ansøgningen, skal have en NemID medarbejdersignatur.
Ansøgere, som ikke er CVR-registrerede ved ansøgningstidspunktet, kan søge ved hjælp af en NemID signatur tilknyttet deres CPR nummer, men der vil ved eventuel udbetaling af midler skulle skiftes til et CVR-nummer.
Personer, som er fritaget fra tilslutning til digital post, behøver ikke at søge gennem Tilskudsportalen.
14 Hvis projektet får tilskud Hvis projektet får tilskud, gælder der en række forpligtelser, som står i bekendtgørelse om ansøgningspuljen til særlige sociale formål, af afgørelsen (tilskudsbrevet), og af vejledningen.
Der er fx tale om pligt til at indsende relevante dokumenter, rapporter, udbetalingsanmodning og regnskab.
 Hvis forpligtelserne overholdes, kan Socialstyrelsen fx beslutte tilbageholdelse, bortfald eller tilbagebetaling af tilskud.
Rapport Projektet skal løbende forholde sig til, om det opnår sine mål og i modsat fald justere projektet.
Det skal desuden være muligt for Socialstyrelsen at følge med i, om projektets indsats har den tilsigtede virkning for borgerne.
Derfor skal det rapporteres til Socialstyrelsen om projektets opstillede mål er/bliver opfyldt.
Skabelonen for afrapportering kan hentes på Socialstyrelsens tilskudsportal under Min tilskudssag.
Rapporten skal udfyldes elektronisk og indsendes via Socialstyrelsens tilskudsportal.
Fristerne for indsendelse af rapporter fremgår af det tilskudsbrev, som tilskudsmodtagere modtager fra Socialstyrelsen.
15 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsstyrelsen.
