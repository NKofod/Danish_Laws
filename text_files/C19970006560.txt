(Til samtlige kommuner og amtskommuner  

 m.fl.) Ved lov nr. 327 af 14. maj 1997 om ændring af lov om social bistand er der  

 indført en ny foranstaltning i form af en fast kontaktperson for børn og  

 unge.
Lov nr. 327 af 14. maj 1997 vedlægges til orientering. (* 1) Fast kontaktperson for børn og unge Fra den 1. juni 1997 vil kommunen som en foranstaltning efter  

 bistandslovens § 33, stk. 2, nr. 7, kunne beslutte at udpege en fast  

 kontaktperson for et barn eller en ung, når det må anses for at være af  

 væsentlig betydning af hensyn til barnets eller den unges særlige behov for  

 støtte, jf. bistandslovens § 33, stk. 1.
Tildeling af en fast kontaktperson er en foranstaltning på linie med de  

 øvrige foranstaltninger.
Den retter sig således mod vanskeligt stillede børn  

 og unge i almindelighed, men kriminalitetstruede børn og unge samt børn og  

 unge, der har begået kriminalitet, vil kunne være en specifik målgruppe for  

 foranstaltningen.
 Foranstaltningens formål er at imødekomme et behov hos barnet eller den  

 unge for en fast voksenkontakt, som barnets eller den unges forældre ikke  

 anses at kunne opfylde.
 Den faste kontaktpersons opgave er at yde en støtte på det nære personlige  

 plan ved at være til rådighed, når barnet eller den unge har brug for en  

 voksen til at læsse bekymringer over på, tale med, blive opmuntret af, og som  

 samtidig kan stille krav til og korrigere eller om nødvendigt stoppe barnet  

 eller den unge, hvis der udvises uacceptabel adfærd.
 Hvor en personlig rådgivers opgave er at vejlede og rådgive om en række  

 praktiske forhold, der skønnes at kunne støtte barnet eller den unge i  

 opvæksten og/eller med hensyn til de fremtidige leve- og arbejdsvilkår, er en  

 fast kontaktpersons opgave således at forholde sig til barnets/den unges  

 totale situation på linie med, hvad der normalt ville være forældrenes  

 opgave.
Det er væsentligt, at den, der udpeges, er en person, som barnet eller den  

 unge med tryghed vil henvende sig til.
De særlige forudsætninger for de  

 personer, der udpeges til kontaktpersoner, er således, at der eksisterer et  

 tillidsforhold mellem barnet/den unge og den voksne, eller at et sådant  

 tillidsforhold bedømmes meget hurtigt at kunne etableres.
En mulig  

 kontaktperson vil derfor ofte skulle findes i barnets eller den unges nære  

 omgivelser, fx en pædagog, en lærer, en klubmedarbejder, en idrætstræner  

 eller en anden voksen, som barnet eller den unge har tillid til.
 Den enkelte kommune fastsætter selv, hvordan den vil udpege  

 kontaktpersoner, herunder om man vil antage et fast korps af kontaktpersoner  

 eller benytte sig af de nævnte persongrupper eller benytte en kombination af  

 begge dele.
Den faste kontaktpersons indsats vil variere efter forholdene i det  

 enkelte tilfælde.
I nogle tilfælde vil nogle få timer ugentlig være  

 tilstrækkeligt, mens det i andre tilfælde er afgørende, at barnet eller den  

 unge har mulighed for at bruge kontaktpersonen døgnet rundt i en periode,  

 hvilket kan nødvendiggøre, at kontaktpersonen frikøbes fra sit almindelige  

 arbejde i denne periode.
Foranstaltningen kan ydes enkeltstående eller i kombination med de øvrige  

 foranstaltninger.
En fast kontaktperson kan således udpeges til et  

 hjemmeboende barn eller ung samt i tilknytning til en anbringelse af barnet  

 eller den unge.
En fast kontaktperson vil endvidere kunne udpeges i  

 forbindelse med en hjemgivelse af et barn eller en ung fra et døgnophold,  

 eventuelt i form af en medarbejder fra anbringelsesstedet.
 Der er mulighed for at træffe beslutning om udpegning af en fast  

 kontaktperson, selv om forældremyndighedens indehaver ikke ønsker  

 foranstaltningen iværksat, jf. bistandslovens § 34.
 Der er mulighed for at opretholde en foranstaltning i form af en fast  

 kontaktperson, indtil den unge fylder 20 år, hvis den unge er indforstået  

 hermed, jf. bistandslovens § 36, stk. 2.
