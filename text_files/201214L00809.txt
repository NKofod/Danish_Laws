Betænkning afgivet af Miljøudvalget den 2. maj 2013 Betænkning over Forslag til lov om ændring af lov om vandforsyning, lov om vandløb og lov om forpligtende kommunale samarbejder og om ophævelse af lov om et kvalitetsstyringssystem for den kommunale sagsbehandling på natur- og miljøområdet (Forenklet indberetning af tilsynsresultater angående vandforsyningsanlæg, brugerbetaling ved administration af offentlige pumpelag og ophævelse af kvalitetsstyringsloven m.v.) [af miljøministeren (Ida Auken)]:
1. Ændringsforslag Miljøministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 20. marts 2013 og var til 1. behandling den 2. april 2013. Lovforslaget blev efter 1. behandling henvist til behandling i miljøudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 6. februar 2013 dette udkast til udvalget, jf.
MIU alm. del  bilag 163. Den 20. marts 2013 sendte miljøministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til miljøministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med det af ministeren stillede ændringsforslag.
 Venstres, Liberal Alliances og Det Konservative Folkepartis medlemmer af udvalget går ind for lovforslaget, som indeholder en række forenklingsinitiativer på natur- og miljøområdet samt afskaffelse af det kommunale kvalitetsstyringssystem.
Ministeren har i forbindelse med forhandlingerne om kvalitetsstyringssystemet imødekommet V, LA og KF.
Det medfører, at der vil blive etableret en oversigt over antallet af miljøsager angående husdyrbrug i kommunerne og sagsbehandlingstiden i kommunerne.
Denne imødekommelse betyder, at det stadig vil være muligt at føre kontrol med, at sagsbehandlingen i kommunerne foregår på et fornuftigt niveau.
Ifølge aftalen skal oversigten opdateres hvert halve år.
Venstre, Liberal Alliance og Det Konservative Folkeparti går ind for en forenkling af det offentlige bureaukrati og for en lettelse i de offentlige sagsgange.
Derfor er vi også for lovforslaget, da det er et skridt i den rigtige retning og generelt set indeholder en række positive forenklingsinitiativer.
Dansk Folkepartis medlemmer af udvalget støtter en forenkling og afbureaukratisering af reglerne på natur- og miljøområdet.
Vi kan derfor også støtte det fremsatte lovforslag.
Vi er imidlertid bekymrede over, at man med lovforslaget afskaffer den kvalitetsstyring, der indtil nu har været på natur- og miljøområdet.
Dansk Folkeparti vil gerne opfordre kommunerne til at bibeholde lokale kvalitetsstyringsinstrumenter, når de centrale og bureaukratiske systemer ophæves.
Derudover finder Dansk Folkeparti det vigtigt, at det er muligt at følge kommunernes sagsbehandlingstider på natur- og miljøområdet.
Det giver borgerne mulighed for at føre kontrol med antallet af sager og med sagsbehandlingstiderne, og det giver kommunerne mulighed for at sætte realistiske mål for ensartede sagsbehandlingstider.
Dansk Folkeparti har derfor i udvalgsarbejdet opfordret ministeren til at stille ændringsforslag, der sikrer denne offentlige åbenhed omkring sagsbehandlingen.
Vi kan forstå på ministerens svar, at ministeren er enig i ønsket om en større gennemsigtighed omkring sagsbehandlingen og i ønsket om en ensartet sagsbehandlingstid, men at ministeren ønsker spørgsmålet behandlet i en anden sammenhæng.
Vi ser frem til at høre ministerens bud på, hvordan dette bedst håndteres fremadrettet.
Hvis vi ikke kan finde en tilfredsstillende løsning inden for de eksisterende rammer, er Dansk Folkeparti indstillet på at fremsætte et beslutningsforslag, der pålægger regeringen at etablere en database, der muliggør en direkte sammenligning af kommunernes sagsbehandlingstider.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 5 Af miljøministeren, tiltrådt af udvalget:
 1) Stk. 2 affattes således:
»Stk. 2. Vandløbsmyndigheden kan bestemme, at § 42 a i lov om vandløb som affattet ved denne lovs § 2, nr. 2, skal finde anvendelse på udgifter, som vandløbsmyndigheden har afholdt før lovens ikrafttræden, hvis udgifterne vedrører forhold, begivenheder m.v., der finder sted efter lovens ikrafttræden.« [Præcisering af overgangsbestemmelse] Bemærkninger Til nr. 1 Den foreslåede præcisering af lovforslagets overgangsbestemmelse sikrer, at vandløbsmyndigheden kan lade pumpelagets interessenter betale visse administrationsudgifter, som vandløbsmyndigheden har afholdt i perioden fra den 1. januar 2013 til den 31. maj 2013. Det er en betingelse, at administrationsudgiften vedrører forhold m.v., som først realiseres den 1. juni 2013 eller senere.
Det vil f.eks. være tilfældet, hvis vandløbsmyndigheden har haft administrationsomkostninger i løbet af de første 5 måneder af 2013 til forberedelse af et pumpelags generalforsamling, der først finder sted i efteråret 2013. Derimod vil udgifter afholdt i de første 5 måneder af 2013, som vedrører forhold m.v., der finder sted inden lovens ikrafttræden, ikke være omfattet af bestemmelsen.
Det bemærkes, at bestemmelsen alene finder anvendelse, i det omfang vandløbsmyndigheden skønner, at der vil være klare økonomiske fordele forbundet hermed.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Simon Kollerup (S) Lone Loklindt (RV) fmd.
Andreas Steenberg (RV) Lotte Rod (RV) Eigil Andersen (SF) Steen Gade (SF) Per Clausen (EL) Jørgen Arbo-Bæhr (EL) Sara Olsvig (IA) Erling Bonnesen (V) Anne-Mette Winther Christiansen (V) Henrik Høegh (V) Birgitte Josefsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Vivi Kier (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 192 Bilagsnr.
