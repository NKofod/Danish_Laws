En entreprenørs ordre på en reparation af transportskader på en  

 stålskorsten blev afgivet inden for de »rammer«, der var nævnt i  

 underentreprenørens skrivelser.
Da det var et overslag, hvortil der var  

 knyttet et forbehold med hensyn til vejrliget på Færøerne samt skadernes  

 omfang var usikkert, fandtes overslagsprisen »ca. kr.
140.000« ikke til hinder for, at der kunne afkræves det  

 fakturerede beløb og der kunne ikke haves en forventning om, at prisen ikke  

 kunne komme til at overstige kr. 140.000 væsentligt.
Den manglende  

 underretning ved ændring af »rammerne« fandtes at have forringet  

 entreprenørens muligheder for at få transportforsikreren til at betale en  

 større del af reparationsudgiften end de kr. 140.000.
Underentreprenøren måtte derfor tåle en nedsættelse af sit krav.
Et  

 administrationstillæg på 10% fandtes indeholdt i overslaget.
K E N D E L S E i voldgiftssag nr.
C 2337 K A/S, X-by mod A A/S, Y-by I anledning af, at der mellem klageren, K A/S, X-by, som underentreprenør  

 og indklagede, A A/S, Y-by, som entreprenør er opstået tvist om betalingen  

 for en af klageren udført reparation af transportskader på en stålskorsten,  

 som indklagede skulle levere til en forbrændingsanstalt på Færøerne, er der i  

 medfør af »Regler for behandling af sager ved Voldgiftsretten for Bygge-  

 og Anlægsvirksomhed« nedsat en voldgiftsret bestående af skibskonsulent  

 Ole Steen Knudsen, direktør Henrik Larsen og landsdommer Thorkil Pape med  

 sidstnævnte som retsformand.
 Klageskrift er indgivet den 12. januar 1988. Mundtlig forhandling har  

 fundet sted i Silkeborg den 21. juni 1989. Indklagede har afgivet  

 procesunderretning til forsikringsselskabet B, som ikke har givet møde under  

 sagen.
 Klageren har efter sin endelige påstand påstået indklagede tilpligtet at  

 betale 214.402,84 kr. med renter svarende til den officielle diskonto med et  

 tillæg på 6% fra den 1. november 1987, indtil betaling sker.
 Indklagede har påstået frifindelse, subsidiært mod betaling af et mindre  

 beløb efter rettens skøn og med sædvanlig procesrente.
 Under den mundtlige forhandling er der afgivet forklaring af følgende:
Direktør hos klageren: C Fhv. direktør hos D A/S: E Maler hos samme: F Tidl. ingeniør hos indklagede: G Ingeniører hos samme: H og I Driftsleder hos J: X.
 Til støtte for påstanden har klageren i hovedtræk gjort gældende, at  

 reparationsarbejdet alene har omfattet transportskader, at den i bilag 2  

 anførte overslagspris på ca. 140.000 kr. var ledsaget af sådanne forbehold og  

 afgivet under sådanne omstændigheder, at den ikke var forbindende for  

 klageren, at klageren ikke var forpligtet til at underrette indklagede om  

 andre ændringer af »rammerne« for arbejdet end eventuelle  

 forhøjelser af enhedspriserne i bilag 2 og en eventuelt ændret fremgangsmåde  

 ved arbejdets udførelse, at en videregående underretning ikke ville have  

 medført indklagedes ophævelse af kontrakten, at indklagedes forhold til B er  

 klageren uvedkommende, og at forøgelsen af reparationsudgiften udelukkende  

 skyldes de særlige uforudsigelige vejligsforhold på Færøerne.
Indklagede har til støtte for frifindelsespåstanden i hovedtræk gjort  

 gældende, at overslagsprisen på de 140.000 kr. + moms i forståelse med  

 transportforsikreren B er betalt, og at klageren ikke har krav på yderligere  

 betaling, da den i ordrebekræftelsen (bilag 7) foreskrevne underretningspligt  

 ved ændring af »rammerne« ikke er overholdt.
Bestemmelsen var  

 indsat af hensyn til indklagedes forhold til B, hvilket forhold var klageren  

 bekendt, og den manglende underretning har medført, at B - som ellers havde  

 måttet afgøre reaktionen på en sådan underretning - nu ikke vil betale  

 yderligere.
Det er endvidere gjort gældende, at klageren vidste eller burde  

 vide, at overslaget på 140.000 kr. var for lavt - navnlig efter modtagelsen  

 af D's skøn over det forventede tidsforbrug.
Til støtte for den subsidiære  

 påstand har indklagede bl.a. anført, at klageren på grund af tilsidesættelsen  

 af underretningspligten har bevisbyrden for, at kun transportskader er blevet  

 repareret, hvilken bevisbyrde ikke er løftet.
Reparationsarbejdet har haft et  

 større omfang end nødvendigt: bl.a. er alle svejsesømme nedslebet, og der er  

 brugt lang flere timer end dokumenteret nødvendige.
I hvert fald må udgiften  

 til siliconefugen og det beregnede 10% administrationstillæg fradrages.
 Voldgiftsretten skal anføre:
Det lægges efter bevisførelsen til grund, at der ved reparationsarbejdet  

 ikke er udbedret andre skader end transportskader.
Det lægges endvidere til  

 grund, at omfanget af disse skader først er søgt autoritativt fastlagt af  

 indklagede, efter at skorstenen var monteret.
Der er mellem parterne enighed om, at skorstenen efter reparationen skulle  

 kunne afleveres til bygherren med samme udseende som før beskadigelsen og i  

 en sådan stand, at den 5-årige garanti kunne opretholdes.
Det findes på denne  

 baggrund ikke godtgjort, at der er udført andet eller mere arbejde end  

 nødvendigt til opfyldelsen af disse formål.
Det lægges til grund, at begge parter har været bekendt med, at vejrliget  

 på arbejdsstedet kunne være hastigt skiftende - også inden for samme  

 arbejdsdag.
Det lægges endvidere til grund, at ikke blot vejrlig i sædvanlig  

 forstand, men også luftfugtigheden og temperaturen på arbejdsstedet var af  

 afgørende betydning for, om der kunne arbejdes med de specielle materialer,  

 man anvendte.
Det findes på denne baggrund ikke godtgjort, at der er anvendt  

 mere tid på arbejdet end nødvendigt.
 Med hensyn til spørgsmålet om, hvorvidt klagerens krav af andre grunde bør  

 nedsættes eller bortfalde, bemærkes:
Klagerens skrivelse af 25. november 1986 (bilag 2), der indledningsvis  

 betegner sig som »overslag«, indeholder i første række enhedspriser  

 for forskellige ydelser samt en oplysning om, at der påregnes anvendt 3 mand,  

 og anfører derefter: »Da vejret på Færøerne ofte er regnfuldt, er det  

 svært for os at afgive fast pris på udbedringen af overfladebehandlingen, men  

 vi forventer en effektiv arbejdsindsats på 3-5 dage.
Som overslag vil vi  

 anføre ca. kr. 140.000,-.« Forinden havde klageren i skrivelse af 1.  

 august 1986 meddelt indklagede, at skorstenen burde males om.
Grundlaget for  

 overslaget m.v. var et overslag af 5. august 1986 fra J, der alene angav en  

 række enhedspriser og skønnede, at arbejdet kunne udføres af 3 mand på 4-6  

 effektive arbejdsdage incl. stilladsarbejde.
Da arbejdet af indklagede måtte  

 udskydes til sommeren 1987, og J af kapacitetshensyn måtte afstå fra at  

 udføre arbejdet, antog klageren D, som i ordrebekræftelsen af 2. juli 1987  

 angav arbejdets varighed - med 2 mand - til »10 dage excl. vejrlig«  

 og afregningsgrundlaget som »regningsarbejder« til afregning efter  

 nærmere angivne enhedspriser.
Hverken J's overslag eller D's ordrebekræftelse  

 var eller blev kendt af indklagede, som ved skrivelse af 18. maj 1987 (bilag  

 7) til klageren afgav ordre på reparationsarbejdets udførelse »inden for  

 de rammer, som er nævnt i Deres breve af 25. november 1986 (bilag 2) og 11.  

 december 1986 (bilag 6) .....« og i indklagedes korrespondance med B.
På dette grundlag finder voldgiftsretten, at klagerens skrivelse af 25.  

 november 1986 alene var et overslag, at der yderligere hertil var knyttet et  

 klart forbehold med hensyn til vejrliget på Færøerne, som også var indklagede  

 bekendt, samt at begge parter havde et meget vagt og usikkert billede af  

 skadernes omfang og gensidigt var klar herover.
Under disse omstændigheder  

 findes overslagsprisen »ca. kr. 140.000« ikke i sig selv at være  

 til hinder for, at klageren kunne afkræve indklagede det af D A/S for  

 reparationsarbejdet fakturerede beløb 287.110,94 kr. og indklagede har ikke  

 alene på grundlag af overslaget kunnet have nogen berettiget forventning om,  

 at den endelige pris ikke kunne komme til at overstige 140.000 kr.  

 væsentligt.
 Med hensyn til spørgsmålet om eventuel nedsættelse af klagerens krav på  

 grund af manglende underretning til indklagede bemærkes:
 Den i ordrebekræftelsen (bilag 7) pålagte underretningspligt kan ikke  

 bestemmes så snævert som af klageren påstået, og der må ved fastlæggelse af  

 pligtens omfang tages hensyn til, at transportskaderne var omfattet af  

 forsikringen i B, som havde modtaget kopi af klagerens overslag (bilag 2),  

 hvilket alt var klageren bekendt, og at indklagede derfor - kendeligt for  

 klageren - havde en åbenbar interesse i, at B løbende blev holdt underrettet  

 om forhold af betydning for skadesopgørelsen.
Da klageren kort før reparationsarbejdets påbegyndelse i juli 1987  

 skiftede underentreprenør og modtog D's ordrebekræftelse, hvoraf bl.a.  

 fremgik, at antallet af nødvendige mandage var forøget fra max. 15 til 20, og  

 at arbejdet ville blive udført som regningsarbejde, burde klageren - også  

 under hensyn til den siden november 1986 forløbne tid og til, at skorstenen  

 nu havde været monteret i ca. 1 år, - over for indklagede have taget  

 forbehold med hensyn til overslagets fortsatte holdbarhed.
Eventuelt kunne  

 der forinden være indhentet en vejledende udtalelse fra D om den skønnede  

 totalpris, hvorved bemærkes, at direktør E ifølge sin forklaring som svar på  

 en forespørgsel herom fra en ansat hos klageren har nævnt et beløb på 150.000  

 - 200.000 kr.
B ville herved bl.a. have fået mulighed for selv at foretage  

 nærmere undersøgelser af skadernes karakter bl.a. til belysning af selskabets  

 senere udtrykte formodning om, at der også forelå monteringsskader.
Uanset  

 resultatet af en sådan undersøgelse findes den manglende underretning af  

 indklagede at have forringet dennes muligheder for at få B til at betale en  

 større del af reparationsudgiften end de 140.000 kr., og klageren findes  

 herefter at måtte tåle en skønsmæssigt fastsat nedsættelse af sit krav.
 Da et administrationstillæg på 10% efter det foreliggende må antages at  

 have været indeholdt i klagerens overslag og iøvrigt at være berettiget i et  

 tilfælde som det foreliggende, gives der klageren medhold på dette punkt.
 Udgiften til fugning af lejdertrin må fradrages i klagerens krav med et  

 beløb, som - inklusive andel af generelle omkostninger - af fagdommerne er  

 opgjort til (afrundet) 13.900 kr.
 Klagerens krav kan herefter opgøres således:
 Da klagerens faktura er udstedt den 28. september 1987, og forfaldsdagen  

 ved klagerens skrivelse af 20. oktober s.å. er udskudt til løbende måned + 30  

 dage netto, vil beløbet som påstået være at forrente fra den 1. november 1987  

 med den til enhver tid gældende diskonto + 6%.
 T h i b e s t e m m e s:
 Indklagede, A A/S, skal inden 14 dage til klageren, K A/S, betale  

 130.444,84 kr. med en årlig rente svarende til den officielle diskonto + 6%  

 fra den 1. november 1987, til betaling sker, og sagens omkostninger med  

 13.000 kr.
 Parterne skal in solidum - i det indbyrdes forhold med een tredjedel af  

 klageren og to tredjedele af indklagede - betale voldgiftsrettens  

 omkostninger efter opgørelse og påkrav fra Voldgiftsnævnet.
 København, den 11. september 1989.
 Ole Steen Knudsen.
 Thorkil Pape.
 Henrik Larsen.
 P.v.c.
