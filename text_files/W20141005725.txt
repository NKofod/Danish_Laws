Ligebehandlingsnævnets afgørelse om køn - forskellige priser - ej medhold En mand klagede over, at en datingside gav gratis VIP-profiler til kvinder.
Indklagede gjorde gældende, at de i et marketingstiltag indimellem gav udvalgte brugere gratis VIP-profiler, men at udvælgelsen ikke var baseret på brugerens køn.
 Klager fik derfor ikke medhold.
 Klagen drejer sig om påstået forskelsbehandling på grund af køn som følge af, at den indklagede virksomhed ifølge klager har forskellige priser for kvinder og mænd på deres datinghjemmeside.
Ligebehandlingsnævnets afgørelse Indklagede har ikke handlet i strid med ligestillingsloven.
Sagsfremstilling Den indklagede virksomhed er registreret på Malta, men sælger og promoverer deres produkt i form af en datinghjemmeside i Danmark.
Det er gratis at oprette en profil på hjemmesiden, men kunder kan mod betaling opgradere deres medlemskab til VIP for at få yderligere muligheder.
Parternes bemærkninger Klager gør gældende, at indklagede forskelsbehandler deres kunder på grund af køn.
Klager har over tid haft flere profiler hos indklagede, og har ikke oplevet at få opgraderet sit medlemskab gratis.
Klager har derimod skrevet med flere kvindelige profiler, som har fortalt, at kvinder gratis får opgraderet deres medlemskab.
 Der er en kvinde for hver ti mænd på hjemmesiden.
 Klager ønsker ligestilling i form af ens priser for alle.
 Indklagede gør gældende, at de ikke har forskellige priser for mænd og kvinder.
 Indklagede er en global internetvirksomhed.
 Virksomheden har af markedsføringsgrunde af og til forskellige priser for medlemskab i de forskellige lande, men indklagede har ikke forskellige priser baseret på køn, for de kunder, der vil opgradere deres medlemskab fra den gratis version.
Af og til har indklagede markedsføringstiltag, hvor tilfældigt udvalgte kunder bliver tilbudt en gratis opgradering af deres medlemskab i en periode.
På grund af indklagedes virksomhed og antallet af kunder med medlemskab, kan der statistisk set være en større chance for, at en kvinde kan blive udvalgt til gratis opgradering end en mand.
Indklagedes omsætning er baseret på, at kunder opgraderer deres medlemskab til den betalte version.
Det ville derfor ikke give mening, hvis indklagede som hævdet af klager gratis opgraderede alle medlemskaber fra kunder af det ene eller det andet køn.
 Indklagede har tilbudt klager et års gratis opgradering af hans medlemskab som udtryk for god vilje.
Indklagede tager lovgivningen seriøst og lever op til den, i alle de lande, hvori de opererer.
Det har aldrig været indklagedes intention at forskelsbehandle på grund af køn.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter ligestillingsloven.
Klager har gjort gældende, at indklagede har forskellige priser baseret på køn, i form af at kvinder gratis får opgraderet deres medlemskab til VIP.
Indklagede har bestridt dette.
Klager har ikke kunne underbygge eller dokumentere sin påstand nærmere.
 Klager har således ikke påvist faktiske omstændigheder, der giver anledning til at formode, at der er sket forskelsbehandling på grund af køn, og klager får derfor ikke medhold i klagen.
