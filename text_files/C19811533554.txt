Sundhedsstyrelsen er i adskillige tilfælde blevet bekendt med, at der  

 indtelefoneres »falske« telefonrecepter på såvel § 5-lægemidler som  

 andre lægemidler.
De sidstnævnte er typisk dextropropoxifenpræparater,  

 pentazocin, benzodiazepiner og barbitursyrepræparater.
Det sædvanlige mønster  

 i forbindelse hermed har været, at samme person navngiver sig med forskellige  

 lægers navne og ordinerer til forskellige patienter.
Angivelsen af lægens  

 cpr-nummer har for så vidt angår fødselsdato hyppigt været korrekt, og i  

 nogle tilfælde er det korrekte cpr-nummer også angivet.
Sundhedsstyrelsen har  

 på denne baggrund indskærpet apotekerne ikke at udlevere lægemidler  

 omfattende bestemmelserne i § 5 i sundhedsstyrelsens bekendtgørelse nr. 585  

 af 1. december 1977 om rekvirering og udlevering af lægemidler m.v., uden at  

 der er fuld sikkerhed for receptudstederens identitet.
Samtidig har man  

 anmodet apotekerne om at være opmærksomme på muligheden for uretmæssige  

 telefonordinationer af andre lægemidler, der ofte misbruges, som ovenfor  

 nævnt.
Sundhedsstyrelsen får fra tid til anden henvendelse fra læger, der har  

 mistet stempler eller receptblokke i forbindelse med indbrud.
Hvor det drejer  

 sig om tyveri af de særlige receptblokke til brug for ordination/rekvisition  

 af § 5-medicin, skal lægen snarest muligt meddele sundhedsstyrelsen dette,  

 hvorefter sundhedsstyrelsen vil meddele landets apoteker, at de pågældende  

 recepter er stjålet.
Herudover skal lægen anmelde forholdet til politiet.
For  

 så vidt angår tyveri af stempler eller almindelige receptblokke, skal lægen  

 alene anmelde dette til politiet.
Sundhedsstyrelsen får af og til anmodninger  

 fra læger om at meddele sådanne tyverier til apotekerne for at undgå misbrug,  

 men dette er administrativt uoverkommeligt.
 Får lægen mistanke om, at han eller hun misbruges i forbindelse med  

 receptudskrivninger eller indtelefonering af recepter, bør der ligeledes  

 foretages politianmeldelse.
Sundhedsstyrelsen skal samtidig gøre opmærksom på, at adskillige af de  

 recepter vedrørende § 5-lægemidler, der indsendes til sundhedsstyrelsen fra  

 apotekerne må betegnes som ulæselige i større eller mindre grad, hvilket  

 unødigt vanskeliggør sundhedsstyrelsens videre behandling af disse recepter.  

 Sundhedsstyrelsen skal derfor kraftigt indskærpe, at recepter udfærdiges,  

 således at de kan læses.
Samtidig skal oplyses, at man ved gennemgang af  

 recepterne har konstateret, at der i en række tilfælde ikke er anført  

 brugsanvisning i overensstemmelse med bestemmelserne i  

 udleveringsbekendtgørelsen, jfr. § 2, stk. 10, hvoraf det fremgår, at der  

 altid skal anføres en nøjagtig og for brugeren let forståelig brugsanvisning  

 med angivelse af lægemidlets anvendelse (sygdom, symptom eller lignende) samt  

 dosering.
Lægen skal endvidere, jfr. § 2, stk. 13, altid angive til hvilken person,  

 recepten er udstedt.
Er recepten udstedt til en person under 16 år, skal  

 dette fremgå, og personens alder anføres.
Ved ordination til enkeltpersoner  

 af lægemidler omfattet af bestemmelserne i § 5 skal tillige personens  

 cpr-nummer anføres.
 Sundhedsstyrelsen har gjort apotekerne opmærksomme på ovenstående og  

 indskærpet dem kun at udlevere recepter, der er affattet efter reglerne i  

 bekendtgørelse om rekvirering og udlevering af lægemidler.
 SUNDHEDSSTYRELSEN, DEN 24. MARTS 1981.
 P.D.V.
