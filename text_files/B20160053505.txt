Bekendtgørelse om typning af salmonellapositive egenkontrolprøver I medfør af § 37, stk. 3, § 54, stk. 5, og § 60, stk. 3, i lov om fødevarer, jf. lovbekendtgørelse nr. 43 af 12. januar 2016, fastsættes efter bemyndigelse i henhold til § 7, nr. 3, i bekendtgørelse nr. 511 af 23. april 2015 om Fødevarestyrelsens opgaver og beføjelser:
 § 1. Denne bekendtgørelse fastsætter bestemmelser om typning af salmonellaisolater fra fødevarevirksomheders egenkontrol.
Stk. 2. Bekendtgørelsen finder anvendelse på egenkontrolprøver fra fødevarevirksomheder, der udfører et led i produktionen efter primærproduktionen, jf.
Europa-Parlamentets og Rådets forordning (EF) nr. 852 af 29. april 2004 om fødevarehygiejne (hygiejneforordningen) og bekendtgørelse nr. 1356 af 27. november 2015 om autorisation og registrering af fødevarevirksomheder m.v. (autorisationsbekendtgørelsen).
 § 2. I denne bekendtgørelse forstås ved typning: Bestemmelse af bakteriens serotype.
 § 3. En virksomhed, der konstaterer salmonella i en egenkontrolprøve, skal sikre, at der indenfor en uge efter, at analysen er afsluttet, indsendes et isolat af prøven til typning til Fødevarestyrelsens laboratorium i Ringsted, jf. dog stk. 2.
 Stk. 2. Stk. 1 finder ikke anvendelse på:
1) egenkontrolprøver, hvor der efter fødevarelovgivningen i øvrigt er krav om, at virksomheden skal sikre, at der foretages typning, eller 2) egenkontrolprøver udtaget på et slagteri, når prøven er udtaget, inden slagtekroppen har forladt kølerummet.
 Stk. 3. Isolater, der indsendes til typning, jf. stk. 1, skal ledsages af de i bilag 1 angivne oplysninger.
 Stk. 4. Ved indsendelse af flere isolater fra samme virksomhed vurderer Fødevarestyrelsens laboratorium, hvor mange isolater der skal typebestemmes.
 Stk. 5. Fødevarestyrelsen kan efter en konkret vurdering undtage specifikke virksomheder fra kravet i stk. 1, såfremt det ikke er relevant at gennemføre typning af isolater fra disse virksomheder.
 § 4. Fødevarestyrelsens laboratorium underretter den virksomhed, som isolatet stammer fra, om resultatet af typningen.
§ 5. Udgifterne til typning efter denne bekendtgørelse afholdes af Fødevarestyrelsen.
Udgifterne til forsendelse af isolater er Fødevarestyrelsen uvedkommende.
 § 6.  Med bøde straffes den, der overtræder § 3, stk. 1, eller stk. 3.
 Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er:
1) forvoldt skade på sundheden eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 7. Bekendtgørelsen træder i kraft den 1. juli 2016.
 Stk. 2. Bekendtgørelse nr. 742 af 24. juni 2010 om typning af salmonellapositive egenkontrolprøver ophæves.
Miljø- og Fødevareministeriet, den 1. juni 2016 Esben Egede Rasmussen / Christine Teglgaard Christensen Bilag 1 Oplysninger, der skal angives ved indsendelse af isolater 1) Isolater til typning sendes til Fødevarestyrelsens laboratorium, Søndervang 4, 4100 Ringsted.
Indsendelsen mærkes Typebestemmelse af isolater fra egenkontrol".
 2) For hvert isolat skal angives:
a) virksomhedens navn og adresse og evt. autorisationsnummer, b) navn på indsendende laboratorium, c) prøvenummer/prøve-id, d) dato for prøveudtagelsen, e) hvilken type prøve isolatet stammer fra: produkt/fødevarer, miljøprøve, støvprøve m.m.
For animalske fødevarer angives dyreart, f) produkttrin (for fødevarer), f.eks. råvarer, halvfabrikata, færdigvare/slutprodukt, mm., eller hvor prøven er taget (miljøprøver), f.eks. afløb, kværn, mm., og g) om produktet er spiseklart.
 3) Ved indsendelse kan skemaet i bilag 2 anvendes.
