Nr BTL 98 Betænkning over Forslag til lov om afgift af visse chlorfluorcarboner og  

 haloner (CFC-afgift)   

 Nr L 98 1988-89, 1. samling Afgivet af Miljø- og Planlægningsudvalget Afgivet: 19881208 Udvalget har behandlet lovforslaget i en række møder og har herunder stillet spørgsmål til miljøministeren, som denne har besvaret skriftligt.
 Udvalget har endvidere modtaget mundtlige og/eller skriftlige henvendelser  

 fra:
K.
Balling-Engelsen A/S, Dansk Renseri Forening, DC-System Insulation A/S, Elektronikfabrikantforeningen, FEHA, Handelskammeret, Hvidevarebranchens Fællesråd, I.
C.
Møller, Industrirådet, Kemikaliebranchen, Nassau Door A/A, Norfring A/S, Plastindustrien i Danmark, A/S Tetra Pak, Tinby A/S, Ureflex A/S, Villadsens Fabriker og Aars Kommune.
 Miljøministeren har over for udvalget oplyst:
at ministeren har besluttet at ændre lovforslaget for at imødekomme  

 kritikken af forslagets konkurrenceforvridende effekt.
Herefter lægges der  

 alene afgift på de CFC- og halonråvarer, som anvendes til produkter, hvor der  

 kan ske afgiftsrefusion ved eksport, og hvor importerede varer med CFC kan  

 pålægges afgift.
Afgiften pålægges således alene 15 varegrupper og råvarer  

 til disse.
Afgiften vil herefter i praksis være konkurrenceneutral, at udvidelsen af det gældende forbud mod anvendelse af CFC i spraydåser  

 til også at omfatte industriel anvendelse samt fremstilling til eksport vil  

 blive gennemført senest med udgangen af 1990, således at industrien kan få en  

 rimelig mulighed for omstilling.
I tiden indtil forbudet sættes i kraft,  

 forventes den foreslåede CFC-afgift imidlertid sammen med varslingen af et  

 forbud at medvirke til, at brugen af CFC i spraydåser bringes til ophør  

 hurtigst muligt, at der på en række områder endnu ikke foreligger alternativer, hvorfor  

 industrien på kort sigt ikke på alle områder kan undgå en afgift ved at vælge  

 alternativer til CFC.
Anvendelse af alternative stoffer og processer er dog  

 generelt under udvikling.
Bestræbelserne støttes af det foreslåede  

 udviklingsprogram.
Afgiften vil give danske virksomheder incitament til at  

 udvikle og anvende produkter og processer, hvor der anvendes mindre eller  

 intet CFC, at genvinding og genanvendelse af CFC i øvrigt har høj prioritet.
Støttet  

 af udviklingsprogrammet anses det inden for en kortere årrække for realistisk  

 i praksis at opnå genvinding og genanvendelse af CFC fra visse processer og  

 produkter, at undersøgelse af eksistensen og udviklingen af genvindingsteknik og  

 substitutionsmuligheder i såvel produktionsprocessen som i  

 affaldshåndteringen vil blive iværksat i forbindelse med  

 udviklingsprogrammet.
I lyset heraf vil tilrettelæggelse af  

 udviklingsprogrammet og anvendelsen af midlerne hertil ske med henblik på at  

 skærpe reduktionstakten i forhold til forslaget til CFC-handlingsplan, og at bevillingerne til fremme af renere teknologi og genanvendelse ud over  

 CFC-udviklingsprogrammet i de kommende år stiger som følge af den  

 omprioritering, der kommer til udtryk i miljøministerens redegørelse om mål  

 og midler i miljøpolitikken (R 2). Provenuet fra de foreslåede miljøafgifter  

 (L 98, L 99 og L 100) skal bl.a. anvendes til denne opprioritering.
Af  

 Miljøministeriets reserve på forslaget til finanslov for 1989 på i alt 260  

 mio. kr. forudses godt 100 mio. kr. anvendt til genanvendelse og renere  

 teknologi, hvilket giver en samlet bevilling på 140 mio. kr. hertil.  

 Bevillingen stiger til 170 mio. kr. i 1990 og 180 mio. kr. i 1991 og i 1992.  

 1989-bevillingen er udtryk for en stigning på ca. 40 pct. i forhold til 1988.
 Miljøministeren har givet tilsagn om:
at der løbende vil ske en vurdering af, om de forudsete midler på i alt 45  

 mio. kr. over en 3-årig priode er tilstrækkelige til gennemførelse af  

 udviklingsprogrammet, eller om der bør afsættes yderligere midler hertil, at Miljø- og Planlægningsudvalget inden 1. april 1989 vil få en  

 redegørelse om den nærmere tilrettelæggelse af det 3-årige udviklingsprogram  

 og anvendelse af midler hertil.
Udviklingsprogrammet vil blive tilrettelagt  

 efter drøftelse med den berørte industri, at der samtidig hermed for udvalget fremlægges en revurdering af  

 mulighederne for en yderligere skærpelse af reduktionsmålet i forhold til  

 forslaget til CFC-handlingsplanen, og at Danmark i internationalt, EF- og nordisk regi fortsat vil arbejde for  

 en hurtigere reduktion af det globale CFC- og halonforbrug.
Der vil også  

 fortsat blive arbejdet for indførelse af fælles EF-regler om bl.a. forbud mod  

 CFC-anvendelse i spraydåser og til blødt skum.
 Herefter indstiller et flertal (udvalget med undtagelse af  

 Fremskridtspartiets og Centrum-Demokraternes medlemmer) lovforslaget til  

vedtagelse med de af miljøministeren stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men kan dog stemme for  

 de stillede ændringsforslag.
 Mindretallet ønsker ikke at belægge erhvervslivet med en helt urimelig og  

 unødig ekstraafgift til ubodelig skade for dansk erhvervslivs  

 konkurrenceevne.
 Den urimelige afgift skal ses i lyset af, at den slet ikke har nogen  

 miljømæssig begrundelse, idet den danske industri ikke er i stand til at  

 udvikle de alternative produkter til afløsning for freon.
 Den borgerlige regerings brandskatning af dansk industri og erhvervsliv  

 sker i en tid, hvor Danmark er på vej ind i EF's indre marked og gerne skulle  

 kunne konkurrere på lige fod med de meget kapitalstærke virksomheder inden  

 for EF.
 CFC-afgiften vil ganske enkelt betyde, at dansk erhvervsliv vil blive  

 ulige stillet, bl.a. fordi et godt og sundt hjemmemarked er en betingelse for  

 firmaernes evne til at få indpas på EF-markedet.
 Lovforslaget betyder i sidste instans lukning af gode danske  

 arbejdspladser.
 Hvidevarebranchen vil hurtigt kunne mærke resultatet af regeringens  

 forfejlede politik, når danskerne kører ned syd for grænsen og indkøber  

 f.eks. køle- og fryseskabe m.v.
 Et andet mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling og vil i  

 øvrigt stemme imod ændringsforslagene.
Ændringsforslag Af miljøministeren, tiltrådt af et flertal (udvalget med  

 undtagelse af CD):
Til § 1 1) Paragraffen affattes således:
 »§ 1. Den, der erhvervsmæssigt fremstiller eller indfører følgende  

 kemiske stoffer, der anvendes til fremstilling m.v. af de i stk. 2 nævnte  

 varer, skal betale en afgift til statskassen:
 1) Trichlorfluormethan (CFC-11).
 2) Dichlordifluormethan (CFC-12).
 3) Trichlortrifluorethan (CFC-113).
 4) Dichlortetrafluorethan (CFC-114).
 5) Chlorpentafluorethan (CFC-115).
 6) Bromchlordifluormethan (halon-1211).
 7) Bromtrifluormethan (halon-1301).
 8) Dibromtetrafluorethan (halon-2402).
 Stk. 2. Afgift betales af disse stoffer, når de anvendes til fremstilling  

 og vedligeholdelse m.v. af følgende varer:
 1) Fjernvarmerør.
 2) Køleskabe.
 3) Frysere.
 4) Køle- og frysediske og køle- og frysereoler.
 5) Køle- og fryseanlæg til industriel brug.
 6) Køle- og fryseanlæg til transportmidler.
 7) Paneler til køle- og fryserum.
 8) Isolerede porte og døre.
 9) Ekstruderet polystyren til isolering.
 10) Konstruktionsskum.
 11) Fugeskum.
 12) Polyurethan-slipmiddel.
 13) Spraydåser.
 14) Dåser indeholdende CFC bl.a. beregnet på at frembringe støj  

 (tågehorn).
 15) Brandslukningsanlæg indeholdende haloner.
 Stk. 3. Afgift skal også betales af de i stk. 1 nævnte stoffer, når de  

 findes i blandinger med andre stoffer.
Stk. 4. Miljøministeren kan fritage de i stk. 2 nævnte varegrupper eller  

 dele heraf for afgift, såfremt ganske særlige omstændigheder taler  

 herfor.« Til § 3 2) Stk. 1 affattes således:
»Af de i § 1, stk. 2, nævnte varer, der indeholder et eller flere af  

 de i § 1, stk. 1, nævnte stoffer, betales i forbindelse med erhvervsmæssig  

 indførsel en dækningsafgift til statskassen.« Til § 17 3) I § 17, stk. 1, nr. 2, ændres »§ 22, stk. 3« til:  

 »§ 20, stk. 3«.
Bemærkninger Til nr. 1 og 2 Ændringsforslagene indebærer en omlægning af afgiften, således at der kun  

 pålægges afgift på anvendelse af CFC- og halonråvarer i Danmark, når  

 stofferne anvendes til fremstilling af de i § 1, stk. 2, nævnte 15  

 varegrupper.
Systemet med en dækningsafgift samt afgiftsrefusion ved eksport  

 opretholdes.
 I forhold til det oprindeligt fremsatte lovforslag opnås en  

 konkurrencemæssigt bedre stilling for dansk produktion af de omfattede  

 varegrupper, som lovforslaget udvides med, idet import af tilsvarende  

 varegrupper også afgiftsbelægges og der opnås refusion af afgiften ved  

 eksport.
Ændringen vil medføre, at ca. 3.200 tons CFC mod tidligere ca. 4.000 tons  

 CFC vil blive afgiftsbelagt, og at det skønnede provenu i 1989 reduceres fra  

 ca. 120 mio. kr. til ca. 90 mio. kr.
Omlægningen af afgiften vil betyde et  

 merarbejde for toldvæsenet med at administrere afgiften.
Dels kræves der  

 kontrol med import af flere varegrupper og refusion af afgift for flere  

 varegrupper, dels vil det være nødvendigt med dokumentation af og kontrol  

 med, til hvilken anvendelse import og salg af CFC- og halonråvarer sker.  

 Toldvæsenet skønner, at de årlige driftsudgifter til administration vil blive  

 fordoblet, dvs. at udgifterne bliver på ca. 1,5 mio. kr.
Bemyndigelsen i § 1, stk. 4, foreslås indsat af hensyn til  

 miljøministerens mulighed for at undtage visse af de i § 1, stk. 2, nævnte  

 varegrupper eller dele heraf, såfremt ganske særlige omstændigheder taler  

 herfor.
Der kan f.eks. være tale om muligheder for udvikling og anvendelse af  

 renere teknologi, som kan mindske CFC- eller halonforbruget til de pågældende  

 varer.
Til nr. 3 Den ændrede formulering skyldes, at der i lovforslaget fejlagtigt er  

 anført »§ 22, stk. 2« i stedet for »§ 20, stk. 3«.
Fejlen  

 er åbenbar, idet lovforslaget kun omfatter 21 paragraffer.
