Nr BSF 137 Forslag til folketingsbeslutning om indførelse af arbejdsgivernes betaling  

 af de første 8 timers ledighed ved enhver afskedigelse og/eller hjemsendelse  

 af medarbejdere samt om ændring af dagpengenes størrelse ved udbetaling i  

 forbindelse med supplerende dagpenge (dimittendsatsen) Fremsat af Kaj Poulsen (S) Bakholt (S) Søren B.
Jørgensen (S) Lone Møller  

 (S) Lilli Gyldenkilde (SF) Ejner Larsen (SF) den 16. marts 1988 Folketinget pålægger regeringen med virkning fra 1. august 1988 at ændre reglerne om udbetaling af dagpenge i forbindelse med supplerende dagpenge og om dagpengenes størrelse efter følgende retningslinjer:
1) Med virkning fra 1. august 1988 gennemføres en regel om, at alle arbejdsgivere betaler medarbejdere, der hjemsendes enten på grund af overenskomstmæssige opsigelser eller på grund af arbejdsmangel, force majeure, vejrlig, materialemangel, arbejdsfordelingsordninger m.v., et beløb, som svarer til den enkelte medarbejders individuelt udregnede dagpengesats ifølge loven om arbejdsformidling og arbejdsløshedsforsikring m.v.
Beløbet udbetales til den enkelte medarbejder sammen med den lønudbetaling, som normalt udbetales for den periode, som ligger umiddelbart forud for afskedigelsen/hjemsendelsen m.v.
2) Med virkning fra samme dato ændres reglerne om dagpengenes størrelse således, at dimittendsatsen ikke i fremtiden skal ligge til grund for udbetalingens størrelse, men at man i stedet for overgår til beregning som for udbetaling af dagpenge i øvrigt, dvs. den individuelle dagpengeberegning.
Bemærkninger til forslaget Regeringen ændrede i 1982 reglerne om udbetaling af supplerende dagpenge således, at medlemmer på grund af afskedigelse, hjemsendelse, arbejdsfordelingsordninger m.v. fik udbetalt de supplerende dagpenge på samme niveau som dimittender.
Denne ordning har medført:
1) at a-kassemedlemmer, der er blevet afskediget eller hjemsendt midt i en beregningsperiode, er gået ned i indtægtsniveau, uden at der kan tillægges medlemmerne nogen andel af grund eller ansvar for hjemsendelsen.
2) at ordningen har medført, at hovedparten af de hjemsendte eller afskedigede medlemmer med rette har følt, at de ved at gå på arbejde har mistet penge.
3) at ordningen ikke har animeret de ledige eller hjemsendte medlemmer til at påtage sig arbejde af kortere varighed.
Ordningen kan, som den virker nu og har virket før ændringen i 1982, betragtes som en skjult erhvervsstøtteordning og er da også blevet udnyttet som sådan især af fiskeriindustriens og havnenes arbejdsgivere.
Hertil kommer, at hele løsarbejderområdet er ramt urimelig hårdt af den nuværende ordning.
Ordningen vil, som den er foreslået i nærværende forslag, animere arbejdsgiverne til, at der bliver etableret ordnede arbejdsforhold i specielt fiskeriindustrien og på de danske havne.
Forslagsstillerne vil være villige til, hvis regeringen finder det nødvendigt, at være positive med hensyn til selektive støtteordninger i en periode over for fiskeriindustrien for en del af det nettooverskud, staten vil få af ordningen.
En betydelig mindreudgift for staten vil fremkomme, fordi det vil tvinge de berørte arbejdsgivere til at planlægge deres produktion bedre, således at hjemsendelser af den ene eller anden grund bliver betydelig formindsket.
