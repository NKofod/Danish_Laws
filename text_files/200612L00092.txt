Fremsat den 29. november 2006  

 af Steen Gade (SF), Anne Grete Holmsgaard (SF) og Ole Sohn (SF) Forslag til Lov  

 om ændring af lov om miljøbeskyttelse (Opsætning af  

 rottespærrer i spildevandssystemer) § 1 I lov om miljøbeskyttelse, jf. lovbekendtgørelse nr. 753  

 af 25. august 2001, som ændret senest ved § 2 i lov nr. 571 af 9. juni 2006,  

 foretages følgende ændring:
 1.  

  

 I  

  

 § 17, stk. 3,  

  

 indsættes efter 1. pkt.:
»Ministeren fastsætter herunder regler om opsætning af  

 rottespærrer i spildevandssystemer.« § 2 Loven træder i kraft den 1. juli 2007.
Bemærkninger til lovforslaget Almindelige bemærkninger 1. Lovforslagets formål og baggrund Lovforslagets formål er at begrænse de hidtidige rottegener ved  

 obligatorisk indførelse af rottespærrer.
 Erfaringerne med den hidtidige rottebekæmpelse, således som  

 denne er foreskrevet i Miljøministeriets bekendtgørelse nr. 611 af 23. juni  

 2001 og i Miljøstyrelsens Vejledninger nr. 5, 7 og 8/1995, er desværre ikke  

 positive.
Enkelte kommuner har imidlertid på eget initiativ opsat rottespærrer  

 i dele af kloaksystemet.
Det drejer sig om Bornholms Regionskommune, Skive  

 Kommune  

 og Nykøbing Falster Kommune.
I de områder, hvor denne teknik er anvendt, har  

 man konstateret en betydelig reduktion af rottegenerne.
Disse erfaringer er så positive, at der er basis for et  

 paradigmeskift i rottebekæmpelsen.
Den hidtidige rottebekæmpelse har medført  

 udlægning af betydelige mængder rottegift, hvilket ikke er helt uproblematisk  

 fra en miljømæssig synsvinkel.
Bekæmpelse ved hjælp af rottespærrer muliggør,  

 at der spredes langt mindre gift i miljøet end hidtil.
2. Lovforslagets indhold Som det er sædvanligt inden for miljøbeskyttelseslovens område,  

 er lovforslaget udformet som en bemyndigelsesbestemmelse for ministeren.  

 Ministeren forventes at udnytte bemyndigelsen på følgende måde:
En rottespærre er en klap, der tillader spildevandet uhindret  

 at løbe ud igennem spildevandssystemet, men som samtidig spærrer rottens vej  

 op  

 gennem systemet.
Den opsættes i gennemløbs- eller skelbrønde i kloaksystemet.  

 Da rotters mest almindelige udbredelsesvej er kloaksystemet, kan man med  

 rottespærrer opnå en betydelig reduktion af rottegenerne.
Man kan ikke på én gang opsætte rottespærrer i samtlige  

 gennemløbs- og skelbrønde.
Men indsatsen kan prioriteres, således at man  

 først  

 indfører systemet i bydele med sygehuse, daginstitutioner, plejehjem, skoler,  

 fødevareproducerende virksomheder og byggerier med fælleskøkkener.
Når  

 kommunen  

 i sådanne områder opsætter rottespærrer, skal det være muligt at pålægge  

 private ejere af skelbrønde at indføre samme foranstaltninger.
 Der skal altså iværksættes en planlægningsindsats for  

 indførelsen af rottespærrer, som kan og bør koordineres med den enkelte  

 kommunes planer for renovering af kloaksystemet.
3. De økonomiske og administrative konsekvenser  

 for det offentlige Lovforslaget vil medføre, at kloakforsyningerne skal afholde  

 udgifter til montering af renseinspektionsbrønde med rottespærrer i  

 prioriterede bydele og ved nyanlæg af kloaksystemer.
Som andre anlægsudgifter  

 i  

 kloakforsyningen finansieres de særlige foranstaltninger vedrørende  

 rottespærrer over vandafledningsafgiften.
 På længere sigt forventes det, at mængden af rotteskader på  

 kloaksystemet reduceres væsentligt, således at investeringerne i rottespærrer  

 på denne måde forrenter sig.
Administrativt vil lovforslaget betyde, at kloakforsyningerne  

 skal udarbejde en plan for etablering af rottespærrer, som supplerer den  

 eksisterende spildevandsplan.
Også udgifterne hertil finansieres over  

 vandafledningsafgiften.
 En formindskelse af rottegenerne vil give kommunerne en  

 betydelig lettelse i behandlingen af klager over rottegener.
4. De økonomiske og administrative  

 konsekvenser for erhvervslivet Erhvervsvirksomheder vil i samme omfang som andre grundejere  

 kunne få påbud om at installere en skelbrønd med rottespærre.
Udgiften hertil  

 vil normalt udgøre i størrelsesordenen 25.000 kr.
 Da fødevareproducerende virksomheder udløser prioritering af  

 den pågældende bydel, vil sådanne virksomheder ofte blive berørt.
5. Økonomiske og administrative konsekvenser  

 for borgerne Grundejere i prioriterede bydele kan få påbud om at installere en  

 skelbrønd med rottespærre.
 Alle medlemmer af de kommunale kloakforsyninger vil over  

 vandafledningsafgiften bidrage til finansieringen i de prioriterede bydele  

 m.v.
6. Miljømæssige konsekvenser Den nye strategi i rottebekæmpelsen vil dels føre til en  

 reduktion af rottegenerne, dels til, at langt mindre rottegift udlægges i  

 miljøet.
7. Forholdet til EU-retten Lovforslaget skal notificeres over for Europa-Kommissionen i henhold  

 til direktiv 98/34/EF om en informationsprocedure med hensyn til tekniske  

 standarder og forskrifter m.v.
 I øvrigt regulerer EU ikke rottebekæmpelsen.
8. Sammenfattende skema Positive  

 konsekvenser/ mindre udgifter Negative  

 konsekvenser/ merudgifter Økonomiske og administrative konsekvenser for staten Ingen Ingen Økonomiske og administrative konsekvenser for regionerne Ingen Ingen Økonomiske og administrative konsekvenser for kommunerne/de  

 kommunale kloakforsyninger Færre rottegener og færre rotteskader på kloaksystemerne,  

 færre klagesager vedrørende rotter Planlægning og etablering af rottespærrer, finansieret  

 over vandafledningsafgiften Økonomiske konsekvenser for erhvervslivet Færre rottegener Udgift til etablering af skelbrønde med rottespærre Økonomiske konsekvenser for borgerne Færre rottegener Udgift til etablering af skelbrønde med rottespærre, på  

 kortere sigt en vis forhøjelse af vandafledningsafgiften Miljømæssige konsekvenser Færre rottegener, mindre rottegift i miljøet Ingen Forholdet til EU-retten Notifikation i henhold til direktiv 98/34/EF.
I øvrigt  

 ingen konsekvenser Bemærkninger til lovforslagets enkelte bestemmelser Til § 1 Gennemførelse af den nye strategi i rottebekæmpelsen vil  

 medføre en række justeringer i bekendtgørelse nr. 611 af 23. juni 2001 om  

 bekæmpelse af rotter m.v. og i bekendtgørelse nr. 501 af 21. juni 1999 om  

 spildevandstilladelser  

 m.v. efter miljøbeskyttelseslovens kapitel 3 og 4.
 I bekendtgørelsen om rottebekæmpelse forventes følgende  

 ændringer:
   

 	  

 I kapitel 1 indsættes  

 en ny bestemmelse om en forebyggende indsats imod rotter:
Kloakforsyningerne  

 skal opsætte eller foranledige opsat rense-inspektions-brønde med  

 rottespærrer  

 som gennemløbsbrønde eller skelbrønde med henblik på at forhindre opgang af  

 rotter fra hovedledningerne.
Indsatsen prioriteres i bydele med sygehuse,  

 vuggestuer, plejehjem, skoler, bygninger med storkøkkener og  

 fødevareproducerende virksomheder.
Ved byggemodning af nye bydele eller  

 ombygning af kloaknettet opsættes altid rottespærrer.
   

 	  

 I § 10 tilføjes en  

 bestemmelse om, at kommunens årlige indberetning skal vedlægges kommunens  

 plan  

 for opsætning af rottespærrer og en statusrapport for gennemførelsen af  

 planen.
 I spildevandsbekendtgørelsen forventes følgende ændringer:
   

 	  

 I kapitel 3 om spildevandsplanens  

 indhold indsættes en bestemmelse om, at spildevandsplanen inden en nærmere  

 angivet dato  f.eks. den 1. juli 2008  skal indeholde en  

 prioriteret plan for  

 etablering af rottespærrer i kloaksystemet.
   

 	  

 I kapitel 5 indsættes  

 en bestemmelse om, at det kan pålægges en grundejer at etablere en skelbrønd  

 med rottespærre, såfremt tilsvarende foranstaltninger i det kommunale  

 kloaksystem ikke skønnes tilstrækkelige.
Til § 2 Det foreslås, at loven træder i kraft den 1. juli 2007, og det  

 forventes, at Miljøministeriet umiddelbart derefter gennemfører de nødvendige  

 ændringer af bekendtgørelserne om rottebekæmpelse og spildevand.
Skriftlig fremsættelse Steen Gade  

  

 (SF):
 Som ordfører for forslagsstillerne tillader jeg mig herved at  

 fremsætte:
 Forslag til lov om  

 ændring af lov om miljøbeskyttelse. (Opsætning af rottespærrer i  

 spildevandssystemer).
(Lovforslag nr.
L 92).
 Jeg henviser i øvrigt til de bemærkninger, der ledsager  

 lovforslaget, og anbefaler det til Tingets velvillige behandling.
Bilag 1 Lovforslaget sammenholdt med gældende lov Gældende formulering Lovforslaget § 17.  

  

 Kommunalbestyrelsen har ansvaret for gennemførelsen af en effektiv  

 rottebekæmpelse.
 Stk. 2.  

  

 Ejere af  

 fast ejendom har pligt til at foretage sådanne foranstaltninger med hensyn  

 til sikring af deres ejendomme og disses renholdelse, at rotternes  

 levemuligheder på ejendommen begrænses mest muligt.
Stk. 3.  

  

 Miljø-  

 og energiministeren fastsætter regler om rottebekæmpelse, herunder om  

 kommunalbestyrelsens opgaver efter stk. 1 og grundejernes forpligtelser  

 efter stk. 2. Ministeren kan endvidere fastsætte regler om, at personer  

 eller virksomheder, der udfører rottebekæmpelse, skal være autoriserede,  

 herunder at autorisation kan nægtes og tilbagekaldes, såfremt den pågældende  

 har betydelig forfalden gæld til det offentlige eller gør sig skyldig i grov  

 eller oftere gentagen forsømmelighed.
I forbindelse med nægtelse af  

 autorisation forstås ved betydelig forfalden gæld til det offentlige beløb i  

 størrelsesordenen 50.000 kr. og derover.
I forbindelse med tilbagekaldelse af  

 autorisation forstås ved betydelig forfalden gæld til det offentlige beløb i  

 størrelsesordenen 100.000 kr. og derover.
Afgørelse om tilbagekaldelse skal  

 indeholde oplysning om adgangen til at begære en tilbagekaldelse indbragt for  

 domstolene og om fristen herfor.
 Stk. 4.  

  

 Opdræt  

 af vilde rotter må kun ske efter tilladelse fra ministeren.
 Stk. 5.  

  

 Kommunalbestyrelsen kan lade  

 foranstaltninger som nævnt i stk. 2 eller i regler fastsat efter  

 stk. 3 udføre for den ansvarliges regning, jf. §§ 69, stk. 1,  

 nr. 3, og 70. De herved afholdte udgifter hæfter på vedkommende ejendom med  

 fortrinsret som for kommunale ejendomsskatter.
§ 1 I lov om miljøbeskyttelse, jf. lovbekendtgørelse nr.  

 753 af 25. august 2001, som ændret senest ved § 2 i lov nr. 571 af 9. juni  

 2006, foretages følgende ændring:
 1.  

  

 I  

  

 § 17, stk. 3,  

  

 indsættes efter 1. pkt.  

 som nyt punktum.:
»Ministeren fastsætter herunder regler om opsætning af  

 rottespærrer i spildevandssystemer.« § 2 Loven træder i kraft den 1. juli 2007.
