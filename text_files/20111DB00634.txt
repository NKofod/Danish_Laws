Betænkning afgivet af Skatteudvalget den 2. maj 2012 Betænkning over Forslag til folketingsbeslutning om at sikre, at det altid kan betale sig at arbejde [af Anders Samuelsen (LA) m.fl.] 1. Udvalgsarbejdet Beslutningsforslaget blev fremsat den 8. februar 2012 og var til 1. behandling den 22. marts 2012. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 4 spørgsmål til skatteministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, EL og SF) indstiller beslutningsforslaget til forkastelse.
 Et mindretal i udvalget (V, DF og KF) vil stemme hverken for eller imod beslutningsforslaget.
Venstres, Dansk Folkepartis og Det Konservative Folkepartis medlemmer af udvalget er grundlæggende enige i intentionerne i det fremsatte beslutningsforslag om, at det skal kunne betale sig at arbejde.
Det er netop en af de ting, der er grundstenen i det danske samfund, at man altid kan få noget ud af at gøre en indsats, og hvis vi får en samfundsstruktur, hvor det netop ikke kan betale sig at arbejde, er det ret svært at opretholde et velfærdssamfund.
Det, der er vores helt store udfordring i det danske samfund i dag, er ikke bare, at det ikke kan betale sig at arbejde, men at vi ikke er produktive nok.
Derfor handler det grundlæggende om, at man får lagt nogle strukturer og nogle spor ud, som betyder, at der bliver større afstand mellem det at arbejde og det at være på overførselsindkomst, og at man får sat skatten på arbejde ned.
Det giver produktion i Danmark, det sikrer arbejdspladser i Danmark, og det giver et incitament til at være på arbejdsmarkedet.
Regeringen siger et og gør noget andet.
Regeringen har valgt at fjerne kontanthjælpsloftet, 225-timers-reglen og starthjælpen og har vedtaget sin første finanslov, så der på længere sigt kommer et negativt arbejdsudbud på minus 4.000 personer.
Altså gør regeringen det stik modsatte af, hvad der er behov for, og regeringen gør det stik modsatte af, hvad regeringen ellers kommer med af fine ord.
Dertil kommer de massive skatte- og afgiftsstigninger, som regeringen har udsat både borgere og dansk erhvervsliv for, og som ikke fremmer hverken produktiviteten eller ønsket om at arbejde mere.
 Grundsigtet i Liberal Alliances forslag er meget fornuftigt, men da der mangler et finansieringselement i det, som er konkret og eksplicit, vil V, DF og KF stemme hverken for eller imod beslutningsforslaget.
 Et andet mindretal i udvalget (LA) indstiller beslutningsforslaget til vedtagelse uændret.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Tina Nedergaard (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
