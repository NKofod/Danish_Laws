Ankestyrelsens principafgørelse I-3-04 om introduktionsydelse - starthjælp - overgangsregler - ikrafttræden Resume:
 En ansøgning om introduktionsydelse til en ansøger, der var indrejst i Danmark på turistvisum i juni 2002 og herefter ligeledes i juni 2002 var blevet gift og havde søgt om familiesammenføring/opholdstilladelse, skulle behandles efter de fra den 1. juli 2002 gældende regler, idet ansøgeren først havde fået meddelt opholdstilladelse i juli 2002.
 Ansøgeren var herefter berettiget til en ydelse, der svarer til den starthjælp, der kan ydes efter reglerne i lov om aktiv socialpolitik.
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om integration af udlændinge i Danmark - lovbekendtgørelse nr. 1035 af 21. november 2003 - § 27 Sagsfremstilling:
En ansøger var i juni 2002 indrejst i Danmark på turistvisum.
Hun blev gift og søgte om familiesammenføring ligeledes i juni 2002.
 Hun fik i juli 2002 meddelt opholdstilladelse efter reglerne om ægtefællesammenføring i den dagældende udlændingelovs § 9, stk.2, nr. 7.
I januar 2003 søgte hun om hjælp til forsørgelse.
Kommunen bevilgede hjælp efter integrationslovens § 27, jf. aktivlovens § 25, stk.12, (starthjælp).
 Ansøgeren klagede til nævnet, idet hun anførte, at afgørelsen om hjælp til forsørgelse burde træffes efter de regler, der gjaldt før den 1. juli 2002.
 Nævnet fandt, at kommunen skulle udbetale hjælp efter de regler, der var gældende før den 1. juli 2002.
 Nævnet begrundede afgørelsen med, at det fremgår af § 3 i L126 (ændring af reglerne om ret til kontanthjælp, integrationsydelse m.v), at de hidtil gældende regler gælder for personer, der har lovligt ophold her i riget ved lovens ikrafttræden den 1. juli 2002.
 Nævnet fandt, at når ansøgeren havde haft lovligt ophold i riget den 1. juli 2002, og havde ansøgt om familiesammenføring (og opholdstilladelse) i juni måned, var det uden betydning, at opholdstilladelsen først var blevet meddelt den 31. juli 2002.
 Kommunen klagede over nævnets afgørelse til Ankestyrelsen.
 Sagen blev behandlet i principielt møde med henblik på afklaring af, hvorvidt en person, der opholdt sig i Danmark den 1. juli 2002 på et turistvisum og som senere fik opholdstilladelse efter udlændingeloven og herefter søgte om hjælp efter integrationsloven, var omfattet af de regler, der trådte i kraft den 1. juli 2002 eller af de hidtil gældende regler.
 Afgørelse:
Ansøgningen om introduktionsydelse skulle behandles efter de fra den 1. juli 2002 gældende regler.
 Det betød, at hvis ansøgeren i øvrigt opfyldte betingelserne for introduktionsydelse, var hun berettiget til en ydelse, der svarerde til den starthjælp, der kan ydes efter reglerne i lov om aktiv socialpolitik.
 Begrundelsen var, at efter § 3, stk. 4, i loven om ændring af reglerne om ret til kontanthjælp, introduktionsydelse m.v., har loven virkning for udlændinge, som kommunalbestyrelsen overtager ansvaret for, jf. integrationslovens § 4, fra og med den 1. juli 2002.
 Efter integrationslovens § 4, stk. 3, påhviler ansvaret for indvandrere kommunalbestyrelsen fra tidspunktet for meddelelse om opholdstilladelse.
 Ansøgeren fik opholdstilladelse den 31. juli 2002. Kommunen overtog derfor først ansvaret fra den 31. juli 2002.
