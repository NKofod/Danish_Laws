Skriftlig fremsættelse (9. oktober  

 2002) Keld Albrechtsen Herved tillader jeg mig for Folketinget at  

 fremsætte:
 Forslag til folketingsbeslutning om aktindsigt og  

 offentlighed i EU.
(Beslutningsforslag nr.
B 8).
 Forslag til folketingsbeslutning om regler for  

 lobbyister i EU.
(Beslutningsforslag nr.
B 9).
 Forslag til folketingsbeslutning om øget  

 demokrati i EUs komiteer.
(Beslutningsforslag nr.
B 10).
 Forslag til folketingsbeslutning om, at Den  

 Europæiske Unions embedsmænd ikke må udføre  

 lobbyarbejde for at ændre den danske regerings synspunkter.
(Beslutningsforslag nr.
B 11).
 Forslag til folketingsbeslutning om åbne  

 møder i Folketingets Europaudvalg.
(Beslutningsforslag nr.
B 12).
 Forslag til folketingsbeslutning om indførelse  

 af åbenhed i den fælles beslutningsprocedure mellem  

 Europa-Kommissionen og Europa-Parlamentet.
(Beslutningsforslag nr.
B 13).
 Forslag til folketingsbeslutning om alternative  

 videnskabelige vurderinger i EU.
(Beslutningsforslag nr.
B 14).
Forslagsstillerne finder, at EU som helhed og EUs  

 administration i særdeleshed er præget af lukkethed,  

 uigennemsigtighed og mangel på demokrati.
Dette betyder især, at  

 store virksomheder og erhvervsorganisationer i alt for høj grad har  

 mulighed for at påvirke og styre lovgivningen, uden at befolkningerne i  

 EUs medlemslande og de nationale parlamenter kan kontrollere og  

 øve indflydelse på tingene.
Derfor går forslagsstillerne ind for en  

 tilbagerulning af de lovgivningsmæssige beføjelser, som er  

 tildelt Europa-Kommissionen, og forslagsstillerne ønsker at få  

 indført en række åbninger og forenklinger.
Det er et  

 elementært krav, at al lovgivning bør foregå i fuld  

 offentlighed.
Men dette er ikke tilfældet i EUs lovgivende  

 komiteer.
Samtidig må der gøres op med den helt  

 særegne afstemningsform, som findes i en række besluttende  

 komiteer under Europa-Kommissionen, og som bl.a. går ud på, at en  

 række forslag kan vedtages, selv om et flertal af medlemslandene er  

 imod.
En sådan form for mindretalsstyre findes ikke i andre lovgivende  

 organer, som vil kaldes demokratiske.
 Der bør ligeledes indføres åbenhed  

 omkring komiteernes møder, adgang til referater m.v. samt tidsfrister,  

 som sikrer, at offentligheden og de nationale parlamenter kan nå at  

 reagere, inden beslutningerne træffes.
 Samtidig foreslås det, at der som minimum  

 indføres en kontrol med lobbyister på samme niveau, som findes i  

 USA: »The Lobbying Disclosure Act« fra 1995.
Desuden finder forslagsstillerne, at EUs godkendelse  

 af giftige stoffer, nye fødevarer, gensplejsede organismer osv. i alt  

 for høj grad baserer sig på videnskabelige bedømmelser,  

 der leveres af selvsamme industri, som ansøger om godkendelse af  

 produkterne.
Det skal derfor indføres som princip, at der skal  

 foretages en uafhængig videnskabelig vurdering af de  

 ansøgninger, som indleveres til Europa-Kommssionen.
Forslagsstillerne ønsker også indført  

 et almindeligt princip om aktindsigt og offentlighed i EU.
I forbindelse med  

 vedtagelsen af Amsterdamtraktaten i 1999 fik befolkningen løfte om en  

 sådan åbenhed, men ved vedtagelsen af EUs offentlighedslov  

 i sommeren 2001 blev dette løfte brudt, idet der blev vedtaget et  

 langt katalog af undtagelser fra aktindsigt, som har den virkning, at alle  

 sager af nogen betydning som udgangspunkt er mørkelagt.
Samtidig  

 indføres regler, der gør det uhyre omstændeligt, for ikke  

 at sige umuligt, for borgere og medier at opnå aktindsigt, mens det  

 endnu har betydning.
Det foreslås derfor, at der ryddes op i  

 undtagelserne fra aktindsigten, at EUs Ombudsmand får mulighed  

 for hurtigt at omgøre afslag om aktindsigt, samt at papirer fra bl.a.  

 medlemslande, organisationer, virksomheder og EUs generaldirektorater  

 m.v. skal være offentligt tilgængelige.
I 1999 blev man enige om at øge Europa-Parlamentets  

 indflydelse på lovgivningsprocessen i EU med det formål at sikre  

 åbenhed og demokrati i EU.
Den fælles beslutningsprocedure, som  

 man vedtog, skulle sikre dette.
Denne beslutning er nu blevet ændret  

 administrativt, fordi man i EU mener, at denne proces forsinkede lovarbejdet  

 for meget.
Derfor har man indført en ny uformel procedure, hvor nogle  

 få embedsmænd fra EU sammen med få medlemmer af  

 Europa-Parlamentet, typisk formanden for Parlamentets fagudvalg på  

 området, forbereder lovgivningen uden om Europa-Parlamentet og dets  

 udvalg.
Det ønsker forslagsstillerne afskaffet, fordi man i  

 effektivitetens hellige navn går uden om den vedtagne procedure og i  

 realiteten præsenterer de enkelte europaparlamentsmedlemmer for et fait  

 accompli.
En praksis, som er det modsatte af øget indflydelse,  

 åbenhed og indsigt.
Forslagsstillerne ønsker desuden den  

 nuværende praksis, at EUs topembedsmænd rejser til Danmark  

 og andre lande for at påvirke danske organisationer til at lægge  

 pres på den danske regering, for at regeringen skal ændre mening  

 om forslag til love, direktiver og ændringer af samme, så den  

 følger Kommissionens forslag, standset.
Det kan ikke være  

 meningen, at EUs topembedsmænd, som skal udføre, hvad man  

 bliver enige om i EU, skal have en selvstændig lobbyistrolle i denne  

 lovgivningsproces.
 Endelig vil forslagsstillerne foreslå, at  

 Folketinget tilslutter sig ønsket om, at en række emner på  

 Europaudvalgets dagsorden diskuteres for åbne døre.  

 Forslagsstillerne finder, at dette vil være et skridt på vejen i  

 retning af større indsigt i og åbenhed omkring arbejdet i  

 Europaudvalget.
 Hvis denne pakke af beslutningsforslag blev vedtaget,  

 ville man have taget nogle væsentlige skridt i retning af større  

 åbenhed i og indsigt i den vigtige lovgivningsproces i Den  

 Europæiske Union som sådan.
