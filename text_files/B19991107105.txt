Bekendtgørelse om Svendborg  

 Vildtreservat I medfør af § 33 og § 49, stk. 1 og 3, i lov om jagt og  

 vildtforvaltning, jf. lovbekendtgørelse nr. 114 af 28. januar 1997,  

 fastsættes:
Formål § 1. Bekendtgørelsen har til formål  

 at sikre Svendborgsund, Thurø Sund og Thurø Bund som et  

 jagtfrit område af hensyn til rastende vandfugle og områdets  

 bynære beliggenhed.
Afgrænsning § 2. Svendborg Vildtreservat i Fyns Amt omfatter  

 Svendborgsund, Thurø Sund og Thurø Bund som angivet på  

 kortbilag, afgrænset:
 1)	Mod vest af en ret linie fra skellet mellem matr.nr. 15v Skt.  

 Jørgens, Svendborg Jorder og Sættingstrandvej til skellet mellem  

 matr. nr. 5c og 6d Bjernemark By, Bregninge.
 2)	Mod Skårupøre Sund af det østlige  

 dæmningsafsnits østfod, henholdsvis matr. nr. 1c  

 Bjørnemose Hdg., Tved og matr.nr. 117 Thurø By, Thurø  

 ved Nordodde og en ret linie i dæmningsfodens forlængelse over  

 Skårupøre Sund.
 3)	Mod syd af en ret linie fra skellet mellem matr.nr. 1o  

 Valdemarsslot Hdg., Bregninge og sydsiden af Lodsvej til nordsiden af  

 anløbsbroen ved Grasten, matr. nr. 62f Thurø By,  

 Thurø.
 Stk. 2. Mod land afgrænses de i stk. 1,  

 nævnte dele af søterritoriet af højeste, daglige  

 vandstandslinie.
Jagt § 3. Det er forbudt at udøve jagt på  

 eller på anden måde at ombringe, indfange eller forjage pattedyr  

 og fugle.
 Stk.2. Færdsel med ladt skydevåben er forbudt.
Dispensation og tilsyn § 4. Skov- og Naturstyrelsen kan, når  

 særlige forhold taler derfor, dispensere fra bestemmelserne i § 3.
 Stk. 2. Skov og Naturstyrelsens afgørelser efter  

 stk. 1 kan ikke indbringes for anden administrativ myndighed.
 § 5. Skov- og Naturstyrelsen fører tilsyn  

 med, at reservatbestemmelserne overholdes.
Straf og ikræfttrædelse § 6. Efter § 54, stk. 1, nr. 5 og nr. 7, i lov om  

 jagt og vildtforvaltning, jf. lovbekendtgørelse nr. 114 af 28. januar  

 1997, straffes overtrædelse af bestemmelserne i § 3 eller  

 tilsidesættelse af vilkår, der er fastsat i en dispensation i  

 medfør af § 4 med bøde, med mindre strengere straf er forskyldt  

 efter anden lovgivning.
 § 7. Bekendtgørelsen træder i kraft  

 den 1. januar 2000.
