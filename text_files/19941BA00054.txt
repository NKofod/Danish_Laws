Nr BSF 54 Forslag til folketingsbeslutning om dansk nej til fælles mønt Fremsat af Keld Albrechtsen (EL) Søren Søndergaard (EL) Frank Aaen (EL) den 31. januar 1995 Folketinget beslutter, at Danmark ikke skal være med i en eventuelt  

 kommende fælles mønt og centralbank i EU-sammenhæng.
Bemærkninger til forslaget I de seneste uger og måneder er der i stigende grad kommet udtalelser om,  

 at nu må Danmark begynde at diskutere en kommende fælles mønt i EU.
Dermed  

 sættes spørgsmålstegn ved den ene af de fire undtagelser, som udgjorde  

 Edinburgh-forliget.
Sidst var det økonomiminister Marianne Jelved, som såede  

 tvivl om det relevante i det danske forbehold.
 Enhedslisten har hele tiden opfattet de fire undtagelser - herunder  

 forbeholdet over for en kommende fælles mønt - som den pille, der skulle  

 sukre den oprindelige Maastricht-Traktat ind, så den kunne vedtages i anden  

 omgang af den danske befolkning i 1993. Dengang gjorde valutauroen det  

 lettere for danske politikere og økonomer at forsikre befolkningen om, at en  

 fælles mønt ikke var på tapetet i dette århundrede.
Nu er der et økonomisk opsving på vej - for nogle i hvert fald - som ser  

 ud til at gælde for alle europæiske lande, og som vil vare både 1995 og 1996  

 ud.
Dermed - siger økonomiske eksperter og ansvarlige økonomiministre - åbner  

 der sig nu igen mulighed for, at de enkelte lande kan begynde at leve op til  

 de økonomiske konvergenskrav, som er forudsætningen for en fælles  

 møntpolitik.
 Ifølge journalisten David Jens Adler, Europa-journalist for B.T., skulle  

 der oven i købet eksistere en hemmelig plan for, hvordan vi ikke bare skal  

 være med i ecu'en, men også være tildelt en nøgleposition i udviklingen af  

 den fælles mønt.
Ifølge den nye franske EU-kommissær for økonomi, Yves-Thibault de Silguy,  

 er der tekniske vanskeligheder at overvinde, men de psykologiske i den  

 europæiske befolkning - dvs. både Frankrig og Danmark - er større: ». .  

 . Derfor er det vigtigt, at vi allerede nu begynder at forberede folk på den  

 fælles mønt. . .« Han mener, at det teknisk er muligt allerede i 1997 at indføre ecu'en i  

 EU-landene.
Men det vil ikke gælde alle EU-landene.
Specielt de sydeuropæiske lande  

 vil ikke have mulighed for i 1997 at leve op til de monetære og  

 finanspolitiske krav, som et medlemskab af ecu'en vil kræve.
Derfor skal de  

 have økonomiske og politiske garantier for, at de ikke bliver glemt i  

 udviklingen.
Men det største problem er at finde nok EU-lande, som kan levere  

 det flertal af EU-lande, som skal til for - ifølge Maastricht-Traktaten - at  

 lave en traktatændring med virkning allerede i 1997.
 Her er det så, Danmark kommer ind i billedet, fordi de toneangivende  

 EU-lande ikke regner med, at Sverige økonomisk kan klare betingelserne - og  

 England tør man ganske enkelt ikke regne med politisk.
Her har vi formodentlig årsagen til, at Marianne Jelved og professor i  

 økonomi Niels Thygesen og flere andre politiske og økonomiske autoriteter på  

 det sidste har spillet ud med kritik af de danske forbehold.
Marianne Jelved  

 siger, at de danske forudsætninger for et nej til en fælles mønt »er  

 afgørende ændret«, og sigter dermed til udsigterne til, at en del af de  

 øvrige EU-lande via den generelle økonomiske udvikling kan finde på at danne  

 en fælles mønt, samtidig med at det tidligere samarbejde - EMS'en - ikke  

 længere eksisterer, men brød sammen på grund af valutauroen for nogle år  

 siden.
 Den tyske Europa-politiker Karl von Wogau, som er formand for  

 Europa-Parlamentets udvalg for økonomi, valuta- og industripolik, siger i et  

 interview i Børsen den 28. december 1994, at Danmark kan blive tungen på  

 vægtskålen, og håber, at Danmark derfor vil tage sit forbehold op til  

 overvejelse igen.
Med den generelle holdning i Socialdemokratiet, CD og De Radikale kan man  

 være bange for, at disse partier allerede er ved at indstille sig på, at  

 Danmark bør deltage i en fælles mønt.
Den eneste holdning til en bekæmpelse  

 af valutaspekulationen globalt set er ifølge disse partier på sigt at udvikle  

 en tilstrækkelig stærk mønt og centralbank i EU, som kan hamle op med de  

 milliardtunge udenlandske spekulanter.
 Det ses tydeligt i de bemærkninger, som Marianne Jelved er kommet med i  

 forbindelse med hendes afvisning af et samarbejde med SF, da SF ikke i  

 tilstrækkelig grad er økonomisk ansvarlige - dvs. accepterer ikke at udfordre  

 de globale spekulanters angreb på alle valutaer, hvis regeringer ikke fører  

 en klar markedsøkonomisk politik og undlader at pille ved kapitalens suveræne  

 ret til at sætte dagsordenen for de økonomiske og politiske beslutninger.
Marianne Jelved gør det med sine udtalelser sværere for den danske  

 regering at føre en valutapolitik i overensstemmelse med danske interesser.  

 Hun giver netop valutaspekulanterne grund til at tro, at Danmark er på vej  

 ind i ecu'en, og svækker dermed den danske valutapolitik.
Det ville være mere  

 rimeligt at fastholde det nuværende - fleksible - samarbejde, der kom i stand  

 mellem de europæiske lande efter EMS'ens sammenbrud, hvor kurserne har  

 mulighed for at flyde inden for brede bånd.
 Danmark behøver ikke af kortsigtede valutariske grunde at være med i den  

 eventuelt kommende ecu, men kan fortsat lade sin kurs bestemme i forhold til  

 D-marken og den finanspolitiske situation for Danmark.
 De mange problematiseringer af en svækkelse af den danske økonomi og krone  

 virker politisk bestemte for at gøre det muligt i løbet af de næste par år at  

 presse en dansk tilslutning igennem for at deltage i oprettelsen af den  

 fælles centralbank og mønt.
