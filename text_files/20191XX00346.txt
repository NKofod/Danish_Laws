Skriftlig fremsættelse (17. december 2019) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v. (Afskaffelse af opholdskrav for ret til dagpenge m.v.) (Lovforslag nr.
L 85) Lovforslaget udmønter den del af Aftalen om finanslov for 2020 indgået mellem Regeringen og Radikale Venstre, Socialistisk Folkeparti, Enhedslisten og Alternativet den 2. december 2019, der omhandler afskaffelsen af opholdskravet for ret til dagpenge.
 Foruden selve afskaffelsen indeholder lovforslaget også en overgangsordning, der tilgodeser de personer, der har meldt sig ud af a-kasserne på grund af opholdskravet.
 Formålet er at understøtte dagpengesystemet som en vigtig hjørnesten i sikringen af økonomisk tryghed og sikkerhed på det danske arbejdsmarked, samt at bidrage til tiltrække og fastholde udenlandske specialister og danske arbejdstagere, der ønsker at vende hjem til det danske arbejdsmarked efter en længere årrække i udlandet.
 Lovforslaget afskaffer opholdskravet for ret til dagpenge, hvor der stilles krav om ophold i riget, et EU/EØS-land eller Schweiz i 5 ud af 12 år i 2019, 6 ud af 12 år i 2020 og 7 ud af 12 år fra 2021 og fremefter for at få mulighed for at modtage dagpenge.
Der gælder desuden en særskilt problemstilling for personer, som har meldt sig ud af deres a-kasse på grund af opholdskravet.
I forbindelse med afskaffelse af opholdskravet etableres derfor en overgangsordning, der giver mulighed for at genoprette medlemsskabet fra udmeldelsestidspunktet for personer, der har meldt sig ud fordi de har været ramt af opholdskravet.
Ordningen målrettes personer, som ikke opfyldte betingelserne i opholdskravet i 2019 og frem til afskaffelsen af opholdskravet den 1. februar 2020, og som meldte sig ud af en a-kasse i samme periode.
Det er en betingelse for genopretning af medlemsskabet, at vedkommende, 1) har meldt sig ud af en a-kasse a. fra den 1. januar 2019 og frem til den 31. december 2019, og har haft bopælsregistreringer her i riget i mindre end 5 år inden for de seneste 12 år i Det Centrale Personregister, eller b. fra den 1. januar 2020 og frem til den 1. februar 2020, og har haft bopælsregistreringer her i riget i mindre end 6 år inden for de seneste 12 år i Det Centrale Personregister, 2) på tro- og love erklærer, at pågældende efter de hidtil gældende regler på et tidspunkt i perioden fra den 1. januar 2019 og frem til den 1. februar 2020 ikke har opfyldt opholdskravet, og 3) efterbetaler medlemsbidrag, herunder eventuelt bidrag til efterlønsordningen for den periode, hvor personen har været udmeldt.
 Muligheden for at anmode om at genoprette medlemsskabet gælder fra 1. februar 2020 og indtil 31. juli 2020.
 Lovforslaget giver endvidere mulighed for, at a-kasserne i den periode, hvor de tidligere medlemmer kan genoprette deres medlemskab, får adgang til oplysninger i CPR for opgørelsen af opholdskravet.
 Det vil ikke være muligt at få udbetalt dagpenge for en periode forud for lovens ikrafttræden.
 Der tages forbehold for bemærkninger fra den eksterne høring.
 Det foreslås, at loven træder i kraft 1. februar 2020.
 En afskaffelse af opholdskravet for ret til dagpenge skønnes at indebære merudgifter på 80 mio. kr. i 2020, 134 mio. kr. i 2021, 147 mio. kr. i 2022 og 148 mio. kr. i 2023. En afskaffelse af opholdskravet skønnes fuldt indfaset at reducere beskæftigelsen med ca. 350 fuldtidspersoner årligt.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
