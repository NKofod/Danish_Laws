Bekendtgørelse om contagiøs equin metritis (CEM) hos dyr af hesteslægten I medfør af § 27, stk. 2, § 29, § 30, stk. 1 og 3, og § 70, stk. 3, i lov om hold af dyr, jf. lovbekendtgørelse nr. 1 af 2. januar 2019, fastsættes efter bemyndigelse i henhold til § 7, nr. 1, og § 10, stk. 1, nr. 1 og 4, i bekendtgørelse nr. 1614 af 18. december 2018 om Fødevarestyrelsens opgaver og beføjelser:
 § 1. Contagiøs equin metritis (CEM) skal anses for en mildere smitsom sygdom.
 § 2. Ejeren eller brugeren skal ved mistanke eller viden om sygdommens tilstedeværelse foretage anmeldelse til en dyrlæge.
§ 3. Når en dyrlæge modtager anmeldelse eller får mistanke om sygdommen, skal dyrlægen snarest foretage en undersøgelse af dyrene.
Såfremt mistanken ikke kan afvises, indsendes materiale til undersøgelse på det nationale referencelaboratorium eller et officielt laboratirum, der af Fødevarestyrelsen er udpeget til at foretage den pågældende analyse, og dyrlægen tager fornødne forholdsregler til sygdommens bekæmpelse.
 § 4. Konstateres sygdommen, skal den, som fører tilsyn med dyrene, straks meddele dette til andre ejere/brugere, som har dyr, der kan være blevet udsat for smitte eller kan have givet anledning til smitten.
 Stk. 2. Meddelelser i henhold til stk. 1, herunder oplysning om adressaten for meddelelsen, skal endvidere sendes til Fødevarestyrelsen.
 § 5. Med bøde straffes den, der overtræder §§ 2-4.
 § 6. Bekendtgørelsen træder i kraft den 1. januar 2020.
 Stk. 2. Bekendtgørelse nr. 497 af 21. oktober 1983 om contagiøs equin metritis (CEM) hos dyr af hesteslægten ophæves.
