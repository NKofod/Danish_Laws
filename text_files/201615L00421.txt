Tillægsbetænkning afgivet af Undervisningsudvalget den 16. december 2016 Tillægsbetænkning over Forslag til lov om ændring af lov om produktionsskoler (Harmonisering af skoleydelse til et SU-lignende niveau m.v.) [af ministeren for børn, undervisning og ligestilling (Ellen Trane Nørby)]:
1. Ændringsforslag Socialdemokratiets og Det Radikale Venstres medlemmer af udvalget har under den fornyede udvalgsbehandling stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 18. november 2016 og var til 1. behandling den 1. december 2016. Lovforslaget blev efter 1. behandling henvist til behandling i Undervisningsudvalget.
Udvalget afgav betænkning den 13. december 2016. Lovforslaget var til 2. behandling den 15. december 2016, hvorefter det blev henvist til fornyet behandling i Undervisningsudvalget.
Møder Udvalget har, efter at lovforslaget blev henvist til fornyet udvalgsbehandling, behandlet lovforslaget i 1 møde.
Spørgsmål Udvalget har stillet 4 spørgsmål til undervisningsministeren til skriftlig besvarelse.
Undervisningsministeren forventes at besvare spørgsmålene inden 3. behandling.
Samråd Udvalget har under den fornyede udvalgsbehandling stillet 1 spørgsmål til undervisningsministeren til mundtlig besvarelse, som denne har besvaret i et åbent samråd med udvalget den 16. december 2016.
3. Indstillinger Et flertal i udvalget (DF, V, LA og KF) indstiller lovforslaget til vedtagelse i den affattelse, hvori det foreligger efter 2. behandling.
Flertallet vil stemme imod det stillede ændringsforslag.
Et mindretal i udvalget (S, ALT, EL, RV og SF) indstiller lovforslaget til forkastelse ved 3. behandling.
Mindretallet stemmer for det stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag med bemærkninger Ændringsforslag Til § 1 Af et mindretal (S og RV), tiltrådt af et mindretal (ALT, EL og SF):
 1) Nr. 1 affattes således:
 »1. § 17, stk. 2, 1. pkt., affattes således:
»Skoleydelsen udgør 350 kr. pr. uge for deltagere under 18 år, 484 kr. pr. uge for hjemmeboende deltagere over 18 år og 1.250 kr. for udeboende deltagere over 18 år.«« [Produktionsskoleydelsen til hjemmeboende deltagere over 18 år hæves fra de i lovforslaget foreslåede 350 kr. om ugen til 484 kr. om ugen] Bemærkninger Til nr. 1 Socialdemokratiet og Radikale Venstre er imod en nedsættelse af produktionsskoleydelsen.
Men med dette ændringsforslag modtager hjemmeboende produktionsskoleelever over 18 år i det mindste det samme, som de ville få i SU, og dermed bringes lovforslaget i overensstemmelse med intentionen i lovforslaget om »harmonisering til SU-lignende niveau«.
Med ændringsforslaget sættes ydelsen for hjemmeboende produktionsskoleelever over 18 år på et niveau, der svarer til den ydelse, en SU-modtager på en ungdomsuddannelse ville få, hvis forældrene har en indkomst svarende til den gennemsnitlige forældreindtægt blandt produktionsskoledeltageres forældre i 2013. Taksten for hjemmeboende produktionsskoleelever over 18 år foreslås hævet fra de af regeringen foreslåede 350 kr. om ugen til 484 kr. om ugen.
Taksten på 484 kr. pr. uge for hjemmeboende elever over 18 år er fastsat med udgangspunkt i den gennemsnitlige forældreindtægt blandt produktionsskoleelevernes forældre.
 Beløbene er opgjort i 2017-niveau.
Jens Henrik Thulesen Dahl (DF) nfmd.
Pernille Bendixen (DF) Marlene Harpsøe (DF) Dorthe Ullemose (DF) Carsten Kudsk (DF) Marie Krarup (DF) Anni Matthiesen (V) Peter Juel Jensen (V) Jan E.
Jørgensen (V) Louise Schack Elholm (V) Carl Holst (V) Jane Heitmann (V) Henrik Dahl (LA) Danny K.
Malkowski (LA) Brigitte Klintskov Jerkel (KF) Annette Lind (S) Lea Wermelin (S) Jan Johansen (S) Karin Gaardsted (S) Mattias Tesfaye (S) Pernille Rosenkrantz-Theil (S) fmd.
Pernille Schnoor (ALT) Eva Flyvholm (EL) Jakob Sølvhøj (EL) Carolina Magdalene Maier (ALT) Torsten Gejl (ALT) Lotte Rod (RV) Marianne Jelved (RV) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
