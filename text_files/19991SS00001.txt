Beretning afgivet af Trafikudvalget den 23.  

 november 1999 Beretning om koncentrations- og konkurrenceforholdene i  

 rutebussektoren Udvalget anmodede den 29. juni 1999 trafikministeren om at  

 foranstalte udarbejdelsen af en redegørelse til udvalget omfattende  

 følgende forhold:
- en nærmere gennemgang af gældende regler,  

 herunder konkurrenceregler, der har betydning for udlicitering af busdriften  

 i Danmark, - en beskrivelse af den nuværende fordeling, for  

 så vidt angår de enkelte selskabers/firmaers andele af den  

 udliciterede busdrift i Danmark, samt - en belysning af, om noget inden for gældende  

 regler er til hinder for, at der kan fastsættes grænser for et  

 enkelt selskabs/firmas andel af den samlede udliciterede busdrift.
 Udvalget anmodede om, at forholdet til såvel dansk  

 lovgivning som EU-regulering blev omfattet af redegørelsen.
 Ved brev af 1. oktober 1999 fremsendte trafikministeren  

 den ønskede redegørelse om koncentrations- og  

 konkurrenceforholdene i rutebussektoren, jf. folketingsåret 1998-99,  

 alm. del - bilag 1226. Redegørelsen er udarbejdet af en  

 tværministeriel arbejdsgruppe nedsat af trafikministeren og  

 bestående af repræsentanter fra Konkurrencestyrelsen,  

 Finansministeriet og Trafikministeriet.
 Udvalget har behandlet redegørelsen, ligesom  

 udvalget har drøftet redegørelsen med trafikministeren i et  

 samråd den 11. november 1999, jf. alm. del - bilag 22.
 Herefter udtaler et flertal (udvalget med  

 undtagelse af Enhedslistens medlem), at redegørelsen  

 bekræfter, at der har fundet en koncentration på rutebusmarkedet  

 sted, hvorfor der er gode grunde til at være opmærksom på,  

 om konkurrencen mellem entreprenørerne svækkes.
Det fremgår af redegørelsen, at der er  

 juridisk mulighed for at begrænse de enkelte selskabers/firmaers  

 markedsandele, men at det er et problematisk instrument at tage i anvendelse  

 for at sikre fortsat konkurrence.
Endvidere kan det konstateres, at  

 trafikselskaberne allerede i dag gennem udbudsværktøjet har gode  

 muligheder for at sikre fortsat konkurrence.
 Flertallet lægger imidlertid vægt på at  

 sikre en fortsat stærk konkurrence i rutebussektoren under skyldig  

 hensyntagen ikke mindst til arbejdsmiljø og kundebetjening og vil  

 derfor opfordre til, at følgende instrumenter fremmes:
 - Udbud af rutebusdrift i mindre portioner.
 Herved gøres det muligt for små og  

 mellemstore busentreprenører at byde ved licitationer.
 - Tidsforskudte udbud.
 Herved opnås, at en entreprenør, der mister  

 kørsel, hurtigere får mulighed for igen at deltage i et  

 udbud.
 - Kontrakter med forskellig løbetid.
 Dette forstærker den virkning, der opnås ved  

 tidsforskudte udbud.
 - Begrænsninger på antal af udbudspakker, der  

 kan bydes på.
 Dette vil medvirke til, at flere entreprenører har  

 mulighed for at deltage i udbudsrunderne.
 - Udbud med overtagelsespligt på materiel.
 En pligt for busentreprenører til at afgive tilbud  

 med busovertagelse vil mindske risikoen for, at en busentreprenør, der  

 taber kørsel efter en udbudsrunde, står tilbage med busmateriel,  

 som hidtil har været anvendt på de pågældende ruter.
 - Incitamentskontrakter/bonuskontrakter.
 En form for bonus til busentreprenører, der  

 opnår, at flere passagerer anvender bussen, må antages at  

 medvirke til at motivere entreprenørerne til at opfylde brugernes  

 ønsker og således medføre, at kvalitet i højere  

 grad bliver et konkurrenceparameter.
 - Busspecifikation/standardbusser.
 Opstilling af mere ensartede krav til busmateriellet frem  

 for varierende tekniske krav til busserne vil øge mulighederne for  

 adgangen til rutebusmarkedet, hvilket vil gavne konkurrencen.
 Flertallet har noteret sig, at følgende initiativer  

 er taget:
- Amtsrådsforeningens igangværende  

 undersøgelse af værktøjer til forbedring af  

 forsyningssikkerhed, - SundBus-projektet under Arbejdsmiljøinstituttet,  

 som bl.a. indebærer udarbejdelse af et katalog med forslag til  

 sundhedsfremmende foranstaltninger rettet imod buschauffører, og som  

 forventes afsluttet i 2003, og - Færdselsstyrelsens arbejdsgruppe vedrørende  

 arbejdsmiljø og busfremkommelighed, der bl.a. skal se på mulige  

 krav vedrørende arbejdsmiljø, som kan stilles i forbindelse med  

 udbud og indgåelse af kontrakter.
 Flertallet ønsker i den forbindelse at understrege  

 vigtigheden af at fremme licitationsformer, der kan forbedre medarbejdernes  

 arbejdsmiljøforhold og kundebetjening samt sikre fortsat konkurrence  

 på området.
Det er flertallets opfattelse, at der ved brug af  

 ovenstående instrumenter og en samtidig fokusering på  

 arbejdsmiljøforholdene kan sikres en fortsat konkurrence i  

 rutebussektoren.
Flertallet vil imidlertid opfordre trafikministeren til at  

 følge udviklingen i konkurrenceforholdene i sektoren og  

 redegøre herfor over for udvalget den 1. december 2000.
 Et mindretal (Enhedslistens medlem af udvalget)  

 udtaler, at udlicitering af busdrift i Danmark indebærer, at  

 konkurrencen skærpes på bekostning af chaufførernes  

 arbejdsvilkår i form af opskruet tempo, stramme køreplaner,  

 afkortede pauser og større afstand mellem garageanlæg med risiko  

 for øget stress, flere blodpropper og mavesår til følge.  

 Dermed udsættes også passagererne for ringere service.
Hertil kommer, at markedet som påpeget i  

 trafikministerens redegørelse af 1. oktober 1999 beherskes af stadig  

 færre busfirmaer.
Udviklingen peger således hen mod en stadig  

 mere monopoliseret situation på de trafikintensive ruter suppleret med  

 en række mindre busselskaber, der får lov til at drive  

 småruter, som ingen andre interesserer sig for, jf.  

 Transportrådets rapport herom fra december 1998.
For at ændre disse tilstande er det  

 nødvendigt at give chaufførerne langt stærkere  

 magtbeføjelser og sikre udvikling af offentlige selskaber med  

 selvforvaltning til chaufførerne.
De   om end få  

 forsøg, der er gjort hermed, har været meget positive og  

 fremstår som en alternativ strategi til udlicitering, der alene har  

 profitmotivet som drivkraft.
Derfor foreslår mindretallet, at Combus a/s omdannes  

 til en række offentlige selskaber, hvor der i vedtægterne  

 indføres høje miljøkrav til busdrift og gives de ansatte  

 mulighed for vidtdreven selvforvaltning.
Det anbefales i denne forbindelse at  

 bygge på de positive erfaringer, som blev indhøstet på  

 HT´s linje 166, før udliciteringen standsede dette  

 demokratiseringsforsøg.
 Vil man fastholde udliciteringsstrategien, må man  

 som et minimum indbygge de positive erfaringer fra disse forsøg for at  

 forbedre chaufførernes arbejdsmiljø.
Derfor foreslår mindretallet, at der i den fortsatte  

 udvikling af busområdet sikres overholdelse af elementære  

 rettigheder for de ansatte ved, at udliciteringsmaterialet tildeler  

 chaufførerne reel indflydelse i forbindelse med køretidens  

 tilrettelæggelse.
Dette indebærer, at der skal være enighed  

 om køreplanlægningen mellem entreprenør og  

 tillidsmænd ud fra gældende sikkerheds- og sundhedsnormer.
