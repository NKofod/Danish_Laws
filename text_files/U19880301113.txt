Ved en faglig voldgiftskendelse blev det fastsat, at arbejdere, der  

 havde strejket onsdag før skærtorsdag 1985, men som havde genoptaget arbejdet  

 skærtorsdag som overarbejde, havde krav på løn for skærtorsdag og de følgende  

 søgnehelligdage i påsken.
Den arbejdsgiverforening, der havde været part i  

 voldgiftssagen udsendte et cirkulære til sine medlemmer der indeholdt de  

 retningslinier, der efter arbejdsgiverforeningens opfattelse kunne udledes af  

 voldgiftskendelsen.
Fagforbundet, der havde været part under voldgiftssagen  

 fandt, at arbejdsgiverforeningen hermed overenskomststridigt undlod at  

 efterleve kendelsen og indklagede arbejdsgiverforeningen for Arbejdsretten  

 bl.a. med krav om bod.
Arbejdsgiverforeningen frifandtes, da voldgiftskendelsen fandtes at  

 have været af så begrænset rækkevidde, at det ikke kunne fastslås, at  

 arbejdsgiverforeningen ikke havde efterlevet kendelsen.
Udtalt, at en  

 afklaring af omfanget af pligten til at udrede søgne-helligdagsbetaling kunne  

 være sket ad sædvanlig fagretlig vej.
 Et anbringende, der først var gjort gældende under domsforhandlingen  

 og som ikke havde forbindelse med de forhold, som havde dannet grundlag for  

 sagen fandtes ikke at burde tages i betragtning ved sagens afgørelse.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Benzin- og Oliebranchens Arbejdsgiverforening for Arbejdsretten i anledning  

 af, at Benzin- og Oliebranchens Arbejdsgiverforening efter klagernes  

 opfattelse har handlet overenskomststridigt ved at undlade at efterkomme  

 opmandskendelse af 26. juni 1986 i en sag mellem Specialarbejderforbundet og  

 Benzin- og Oliebranchens Arbejdsgiverforening for Dansk Shell A/S.
 Sagens nærmere omstændigheder er følgende:
 I forbindelse med konflikten på arbejdsmarkedet i foråret 1985 opstod der  

 mellem Specialarbejderforbundet og Benzin- og Oliebranchens  

 Arbejdsgiverforening uoverensstemmelse om, hvorvidt nogle chauffører -  

 beskæftiget hos Dansk Shell A/S - havde krav på løn for søgnehelligdagene i  

 påsken 1985. De pågældende chauffører havde overenskomststridigt nedlagt  

 arbejdet den 3. april, men genoptog det den 4. april 1985 (skærtorsdag).  

 Virksomheden nægtede herefter at udbetale løn for søgnehelligdagene.
Da Specialarbejderforbundet var af den opfattelse, at chaufførerne havde  

 krav på løn for søgnehelligdagene, begærede forbundet herefter sagen indbragt  

 for en faglig voldgiftsret.
Under voldgiftssagen nedlagde forbundet påstand  

 om, at Benzin- og Oliebranchens Arbejdsgiverforening skulle anerkende, af den  

 mellem hovedorganisationerne aftalte søgnehelligdagsordning, jfr.  

 mæglingsforslaget af 24. marts 1954 med justeringer og ændringer af 6. marts  

 1967 ikke er gældende for de chauffører og lagerarbejdere, der inden for  

 overenskomstområdet er uge/månedslønnede (fast løn), samt at den løn, der er  

 tilbageholdt af A/S Dansk Shell i Kalundborg, skulle udbetales.
Ved opmandskendelse af 26. april 1986 blev Benzin- og Oliebranchens  

 Arbejdsgiverforening frifundet for første led i forbundets påstand, medens  

 forbundet fik medhold i påstandens andet led.
I kendelsens præmisser udtalte  

 opmanden:
»Ved mæglingsforslagets gennemførelse fik oliebranchens chauffører og  

 lagerarbejdere i henhold til forslagets bestemmelser et løntillæg, og dette  

 må efter opmandens opfattelse medføre, at de også er blevet omfattet af  

 forslagets betingelser for ret til betaling for søgnehelligdage.
Det første  

 led i klagernes påstand kan derfor ikke tages til følge.
Men selv om man ikke var nået til dette resultat, ville uge- og  

 månedslønnede arbejdere ikke ubetinget bevare retten til betaling for  

 søgnehelligdage.
Hvis en overenskomststridig arbejdsstandsning omfattede både  

 dagen før og efter søgnehelligdagen(e), måtte man ud fra almindelige  

 forudsætningssynspunkter nå til, at de ikke kunne kræve betaling for  

 helligdagene, fordi strejken måtte antages at ville have omfattet også disse  

 dage.
Hvis der blev strejket dagen før en søgnehelligdag, eller hvis en  

 strejke begyndte sagen efter en sådan, måtte det ud fra den konkrete sags  

 omstændigheder afgøres, om den måtte antages også at ville have omfattet  

 søgnehelligdagen.
Der henvises herved til en opmandskendelse af 5. november  

 1975, refereret i Allan Rises bog, Overenskomstfortolkning ved Faglig  

 Voldgift, 5. udgave, s.540.
I den foreliggende sag blev der strejket onsdagen før Skærtorsdag, men  

 arbejdet blev genoptaget Skærtorsdag, om end som overarbejde, og det blev  

 fortsat om tirsdagen efter Påsken.
Det er efter opmandens opfattelse ikke  

 rimeligt, om arbejderne i en sådan situation skulle miste retten til løn for  

 Skærtorsdag og de følgende søgnehelligdage i Påsken.
Den ovenfor citerede  

 bestemmelse fra mæglingsforslaget fra 1954 findes heller ikke nødvendigvis at  

 måtte føre til tab af søgnehelligdagsbetalingen i en sådan særlig situation.
Det andet led i klagernes påstand tages herefter til følge.« Benzin- og Oliebranchens Arbejdsgiverforening udsendte meddelelse om  

 kendelsen ved cirkulæreskrivelse af 2. maj 1986. I cirkulæreskrivelsen blev  

 præmisserne gengivet, hvorefter det anføres:
 »Der kan herefter fastlægges følgende retningslinier for udbetaling  

 af søgnehelligdagsbetaling i forbindelse med arbejdsnedlæggelser:
 Såfremt der arbejdes normalt dagen før og dagen efter en søgnehelligdag  

 bevares søgnehelligdagsbetalingen.
 Såfremt der strejkes dagen før en søgnehelligdag antages det, at strejken  

 også ville have været effektiv på søgnehelligdagen, såfremt denne havde været  

 en normal arbejdsdag - og retten til betaling for søgnehelligdagen fortabes.
 Såfremt der strejkes dagen før en søgnehelligdag, men arbejderne udfører  

 arbejde (overarbejde) på søgnehelligdagen, betragtes strejken som ophørt, og  

 retten til søgnehelligdagsbetaling bevares, men kun for de arbejdere, der  

 konkret udfører overarbejde på søgnehelligdagen.
 Såfremt der er flere søgnehelligdage og overarbejdet først udføres på den  

 2, søgnehelligdag, fortabes retten til søgnehelligdagsbetaling for den 1.  

 søgnehelligdag.
 I en aktuel situation må det derfor nøje overvejes, hvorvidt et eventuelt  

 kørselsbehov på søgnehelligdage skal udføres af egne chauffører - hvorved  

 søgnehelligdagsbetalingen bevares - eller af vognmænd - hvorved  

 søgnehelligdagsbetalingen fortabes.
I de tilfælde, hvor der i Påsken 1985 er tilbageholdt  

 søgnehelligdagsbetaling, skal vi anmode om, at det, under henvisning til  

 ovenstående, undersøges, hvorvidt tilbageholdelsen har været korrekt.
Såfremt  

 en tilbageholdelse har fundet sted uberettiget, skal der foretages en  

 efterregulering, men vi skal henstille, at sagen først afstemmes med  

 sekretariatet.« Chaufførernes Fagforening under Specialarbejderforbundet fandt, at en  

 anden af Arbejdsgiverforeningens medlemsvirksomheder - Dansk Esso A/S,  

 Hedehusene - ikke efterlevede kendelsen, og der blev i den anledning afholdt  

 fællesmøde den 15. oktober 1986. I fællesmødereferatet anføres:
 »Ved et fællesmøde d.d. i Dansk Arbejdsgiverforening behandledes en  

 af Landsorganisationen i Danmark på vegne Specialarbejderforbundet i Danmark,  

 transportgruppen, indberettet klage over, at Benzin- og Oliebranchens  

 Arbejdsgiverforening ikke vil efterleve voldgiftskendelsen af 5. november  

 1975 samt kendelse af 26. april 1986 vedrørende betaling for søgnehelligdage  

 i forbindelse med arbejdets genoptagelse i april 1985.
 Sagen forhandledes.
 Fra arbejderside fastholdt man klagen og gjorde gældende, at BOA for deres  

 medlem Esso har brudt de nævnte voldgiftskendelser ved ikke at udbetale løn  

 på søgnehelligdagene til medarbejdere trods dette at arbejderne genoptog  

 arbejdet i normalt omfang som anført i fællesmødereferatet af 3. april 1985  

 (fejldateret til 4. april 1985).
Fra arbejdsgiverside gjorde man gældende, at kendelsen af 26. april 1986  

 klart var efterlevet, og man opfordrede til, at der i fællesskab blev rettet  

 henvendelse til højesteretsdommer Bjerregaard, der var opmand i voldgiften,  

 men anmodning om, at han på basis af enten skriftlig eller mundtlig  

 forelæggelse tager stilling til kendelsens forståelse.
Man opfordrede  

 endvidere arbejdersiden til at præcisere det beløb, man mente uretmæssigt var  

 blevet tilbageholdt i chaufførernes aflønning, idet man i så fald vil  

 deponere beløbet, indtil sagen er retlig afgjort.
 Fra arbejderside gjordes det gældende, at der ikke var grundlag for an  

 anmode om en udtalelse fra højesteretsdommer Bjerregaard.
Fra arbejderside forbeholdt man sig at indbringe sagen for Arbejdsretten  

 med krav om betaling for søgnehelligdagene samt krav om bod for brud på  

 kendelserne, herunder at gøre organisationsansvar gældende over for Benzin-  

 og Oliebranchens Arbejdsgiverforening.« Klagerne indbragte herefter sagen for Arbejdsretten ved klageskrift af 21.  

 januar 1987. Under sagen har klagerne nedlagt påstand om at indklagede,  

 Benzin- og Oliebranchens Arbejdsgiverforening handler overenskomststridig ved  

 ikke at efterfølge opmandskendelse af 26. april 1986, at indklagede  

 tilpligtes til Specialarbejderforbundet i Danmark at betale en efter rettens  

 skøn fastsat bod, at spørgsmålet om størrelsen af betaling for løn for  

 søgnehelligdagene påsken 1985 henskydes til afgørelse af sædvanlig fagretlig  

 vej, eventuelt ved faglig voldgift.
 De indklagede har påstået frifindelse.
 Til støtte for påstanden har klagerne anført, at det følger af  

 opmandskendelsen, at arbejdsgiverforeningens medlemmer er forpligtet til at  

 udbetale chaufførerne løn for søgnehelligdagene i påsken 1985 i de tilfælde,  

 hvor de pågældende genoptog arbejdet efter pålæg fra fællesmødet den 3. april  

 1985. Det drejer sig herunder dels om tilfælde, hvor chauffører ikke har  

 været i arbejde skærtorsdag, men derimod langfredag og/eller 2. påskedag, men  

 hvor virksomheden desuagtet har nægtet at yde betaling for alle  

 søgnehelligdage i påsken, dels om tilfælde, hvor enkelte chauffører har været  

 i arbejde og har fået løn herfor, men hvor virksomheden har nægtet at yde  

 betaling til de øvrige chauffører, uanset at det var virksomhedens egne  

 dispositioner, som førte til, at de pågældende - som var villige til at  

 arbejde - ikke kom i arbejde i påsken.
 Til støtte for påstanden har klagerne endvidere anført, at næstsidste  

 afsnit i arbejdsgiverforeningens cirkulæreskrivelse af 2. maj 1986 indebærer  

 et overenskomstbrud, idet det nævnte afsnit indeholder en klar opfordring til  

 omgåelse af opmandskendelsen fra virksomhedernes side.
 Til støtte for frifindelsespåstanden har de indklagede anført, at Benzin-  

 og Oliebranchens Arbejdsgiverforening og medlemsvirksomhederne har efterlevet  

 opmandskendelsen, idet man har udbetalt løn til de chauffører, som har  

 arbejdet i påskedagene i det omfang, dette følger af kendelsen.
Der er intet belæg i kendelsen for klagernes anbringende om, at der skulle  

 udbetales løn for søgnehelligdagene til alle chauffører, der efter opfordring  

 fra fællesmødet onsdag den 3. april 1985 genoptog arbejdet tirsdag efter  

 påske.
Det kan heller ikke udledes af kendelsen, at der skal ydes løn for  

 søgnehelligdagene i de situationer, som klagerne særlig har fremdraget.
 Hvis klagerne var af den opfattelse, at der skulle ydes løn i de nævnte  

 tilfælde, burde man have søgt spørgsmålet afgjort ad sædvanlig fagretlig vej.  

 Benzin- og Oliebranchens Arbejdsgiverforening har da også på fællesmødet og  

 senere tilbudt at medvirke til en afklaring, men dette har klagerne afvist.
Hvad særlig angår klagernes anbringende i relation til næstsidste afsnit i  

 arbejdsgiverforeningens cirkulæreskrivelse af 2. maj 1986 har de indklagede  

 anført, at sagen hidtil har angået lønkrav i forbindelse med påsken 1985,  

 medens det nævnte afsnit alene vedrører fremtidige situationer.
Klagerne har  

 først under domsforhandlingen bragt dette aspekt ind i sagen.
De indklagede  

 har i øvrigt bestridt, at arbejdsgiverforeningen ved at fremkomme med nævnte  

 udtalelse har handlet i strid med opmandskendelsen.
 Arbejdsretten skal udtale:
Opmandskendelsen af 26. april 1986 findes alene at tage stilling til,  

 hvorledes der skal forholdes med hensyn til løn til de arbejdere, som efter  

 at have deltaget i den overenskomststridige arbejdsnedlæggelse onsdag den 3.  

 april 1985, genoptog arbejdet skærtorsdag den 4. april og fortsat arbejdede  

 tirsdag efter påske.
Som sagen foreligger findes det derfor ikke at kunne  

 fastslås, at Benzin- og Oliebranchens Arbejdsgiverforening har undladt at  

 efterkomme kendelsen ved ikke at påse, at medlemsvirksomhederne ydede løn for  

 søgnehelligdagene i påsken 1985 i det af klagerne hævede omfang.
Hvis  

 klagerne ønskede spørgsmålet om omfanget af virksomhedernes betalingspligt  

 afklaret, kunne det være sket ved at foranledige spørgsmålet afgjort ad  

 sædvanlig fagretlig vej.
Klagernes anbringende vedrørende næstsidste afsnit i cirkulæreskrivelse af  

 2. maj 1986 fra Benzin- og Oliebranchens Arbejdsgiverforening er først  

 fremkommet under domsforhandlingen og har ingen forbindelse med de forhold,  

 som forud for domsforhandlingen har dannet grundlag for sagen.
Under disse  

 omstændigheder findes dette anbringende ikke at burde tages i betragtning ved  

 sagens afgørelse.
 De indklagedes frifindelsespåstand tages herefter til følge.
 T h i k e n d e s f o r r e t :
De indklagede Dansk Arbejdsgiverforening for Benzin- og Oliebranchens  

 Arbejdsgiverforening frifindes.
Sagens omkostninger 2.000 kr. skal klagerne  

 betale til Arbejdsretten.
