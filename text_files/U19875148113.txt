 Arbejderne på en virksomhed nedlagde arbejdet efter at man havde  

 forkastet ledelsens forslag om et nyt akkordsystem.
Arbejdsnedlæggelsen erkendtes af arbejdersiden overenskomststridig ved  

 fællesmøder og forberedende møder i Arbejdsretten.
Efter arbejdsnedlæggelsens  

 ophør blev ikke alle strejkende genantaget på grund af mistede ordrer.
 Bortvisning fandtes ikke at foreligge, og der fandtes intet grundlag  

 for at lade boden bortfalde eller nedsætte.
 Ved klageskrift af 16. april 1986 med supplerende klageskrift af 14.  

 september 1987 har Dansk Arbejdsgiverforening for Textilindustrien for Fascia  

 Trikotagegården indklaget Landsorganisationen i Danmark for Dansk  

 Beklædnings- og Textilarbejderforbund for et antal medlemmer af dette forbund  

 for Arbejdsretten i anledning af, at de pågældende medlemmer har nedlagt  

 arbejdet i tiden fra den 11. til og med den 24. april 1986.
 Klagerne har nedlagt påstand om, at der pålægges de strejkende bod.
 De indklagede, der har erkendt, at arbejdsnedlæggelserne var  

 overenskomststridige, har påstået frifindelse, subsidiært, at der alene  

 pålægges mild bod.
 Sagens nærmere omstændigheder er efter det oplyste følgende:
Ved skrivelse af 26. november 1985 anmodede forbundet virksomheden om en  

 forhandling om overgang fra et bonussystem til et akkordsystem med fast  

 minutfaktor og fremsendte et forslag hertil.
Virksomheden optog  

 forhandlinger, men kunne ikke acceptere forbundets forslag og udarbejdede et  

 andet forslag.
Forslagene blev behandlet på et organisationsmøde den 20.  

 februar 1986, uden at man kunne nå til enighed.
Sagen blev derefter  

 tilbagevist til lokale forhandlinger.
Efter yderligere forhandlinger blev  

 virksomhedens forslag forkastet den 9. april.
Dagen efter blev arbejdet  

 nedlagt.
Arbejdsnedlæggelsen blev behandlet på et fællesmøde den 15. april, hvor  

 man fra arbejdstagerside uden forbehold erkendte, at arbejdsnedlæggelsen var  

 overenskomststridig, og gav tilsagn om at pålægge de strejkende at genoptage  

 arbejdet den 16. april.
Da arbejdet ikke blev genoptaget, blev sagen indbragt  

 for Arbejdsretten som hastesag.
Sagen blev behandlet på et forberedende  

 retsmøde den 17. april, hvor de indklagede gentog deres uforbeholdne  

 erkendelse af, at arbejdsnedlæggelsen var overenskomststridig og gav fornyet  

 tilsagn om at pålægge de strejkende straks at genoptage arbejdet, hvilket  

 pålæg retsformanden tilsluttede sig.
Da arbejdet trods dette ikke blev genoptaget, blev der afholdt et nyt  

 forberedende retsmøde den 24. april, hvor de indklagede atter gav tilsagn om  

 at give pålæg om arbejdets genoptagelse.
I dette møde tilkendegav klagerne,  

 at virksomheden på grund af mistede ordrer som følge af strejken ikke kunne  

 genansætte alle de strejkende, når arbejdet blev genoptaget.
Herefter blev arbejdet genoptaget.
Ved genoptagelsen blev 44 af 83 ansatte  

 genansat, medens der ikke var arbejde til 39 tidligere ansatte, hvoraf 7 dog  

 i mellemtiden havde fået ansættelse andetsteds.
Efter arbejdets genoptagelse  

 opsagde de ansatte bonusaftalen med 3 måneders varsel, men der er senere  

 indgået en ny aftale pr. 1. oktober 1986. Virksomheden har opgjort, at man  

 som følge af arbejdsnedlæggelsen mistede ordrer svarende til 4738  

 arbejdstimer.
 Under domsforhandlingen har produktionsdirektør Peder Beck og tidligere  

 tillidsmand Jeanette Poulsen afgivet forklaring.
Peder Beck har forklaret om virksomhedens organisation og  

 afsætningsforhold samt om forholdene i forbindelse med lønforhandlingerne og  

 arbejdsnedlæggelsen.
Han har blandt andet forklaret, at forbundets forslag  

 ville betyde lønstigninger, der gik langt ud over rammerne i forbindelse med  

 loven om forlængelse af overenskomsterne.
Virksomhedens forslag ville have  

 kostet ca. 500.000 kr. ekstra, men det håbede man at kunne indvinde ved øget  

 produktivitet.
Virksomheden var også, efter at dens forslag var forkastet,  

 villig til fortsatte forhandlinger.
Han havde inden den afstemning, som førte  

 til genoptagelse af arbejdet, meddelt, at virksomheden kun ville få brug for  

 44 medarbejdere.
I dag er der 55.
Jeanette Poulsen har blandt andet forklaret, at de ansatte navnlig var  

 utilfredse med, at begrebet gennemsnitsløn blev forringet i virksomhedens  

 forslag.
Man ville ikke fortsætte forhandlingerne, fordi virksomheden  

 fastholdt dette.
Klagerne har til støtte for deres påstand anført, at der foreligger en  

 ordinær bodssag, og at der ikke er grundlag for at formilde boden eller lade  

 den bortfalde.
Arbejdsnedlæggelsen var ikke spontan og fortsatte, til trods  

 for at de indklagede uden forbehold erkendte, at den var overenskomststridig,  

 og selv om forbundet såvel på fællesmøde som i Arbejdsretten gav tilsagn om  

 at meddele pålæg om genoptagelse af arbejdet.
Virksomheden forhandlede om et  

 nyt lønsystem, og ville herunder forhøje lønsummen med 500.000 kr., og den  

 var villig til fortsatte forhandlinger.
Virksomheden har ikke bortvist de  

 strejkende.
Når ikke alle blev genansat, skyldtes dette arbejdsmangel som  

 følge af den langvarige strejke.
De indklagede, der har taget forbehold over for navnelisten, har til  

 støtte for deres påstande anført, at der foreligger formildende  

 omstændigheder, dels i baggrunden for strejken, dels som følge af de mange  

 afskedigelser.
Med hensyn til det første har indklagede nærmere anført, at  

 virksomheden stillede krav om et nyt lønsystem, der på visse punkter betød en  

 forringelse.
Med hensyn til det andet har de indklagede anført, at klagerne  

 ikke kan kræve dobbelt reaktion over for en overenskomststridig  

 arbejdsnedlæggelse, men må vælge enten den civilretlige bortvisning eller at  

 forfølge sagen arbejdsretligt med krav om genoptagelse af arbejdet og bod.
De  

 foretagne afskedigelser må ligestilles med bortvisning.
I hvert fald må de  

 afskedigede fritages for bod, og dette må smitte af på de øvrige strejkende.
 Arbejdsretten skal udtale:
Virksomheden havde efterkommet de ansattes ønske om forhandling om et nyt  

 lønsystem og var villig til at fortsætte forhandlingerne, selv efter at  

 virksomhedens forslag var endeligt forkastet.
I stedet for at fortsætte  

 forhandlingerne nedlagde de ansatte arbejdet og undlod at efterkomme  

 forbundets gentagne pålæg om at genoptage det.
Arbejdsnedlæggelsen er derfor  

 bodspådragende, og virksomheden har ikke udvist forhold, der kan gøre  

 arbejdsnedlæggelsen rimelig.
Virksomheden har forfulgt arbejdsnedlæggelsen  

 med de sædvanlige arbejdsretlige krav om genoptagelse af arbejdet og  

 pålæggelse af bod.
At virksomheden på grund af den overenskomststridige  

 strejke mistede ordrer, således at den ikke kunne genantage alle de  

 strejkende, kan ikke sidestilles med en bortvisning.
Der er derfor intet  

 grundlag for at lade boden bortfalde eller at formilde den.
 Den forskyldte bod fastsættes herefter til 20 kr. for hver strejketime i  

 tiden fra den 11. til og med den 17. april og til 30 kr. for hver strejketime  

 fra den 18. til og med den 24. april 1986.
 De indklagede betaler sagens omkostninger med 2.000 kr.
 T h i k e n d e s f o r r e t :
 Hver af de på den som bilag 1 fremlagte navneliste optagne medlemmer af  

 Dansk Beklædnings- og Textilarbejderforbund betaler 20 kr. for hver  

 strejketime i tiden fra den 11. til og med den 17. april og 30 kr. for hver  

 strejketime i tiden fra den 18. til og med den 24. april 1986.
 Boden tilfalder Dansk Arbejdsgiverforening.
 De indklagede betaler sagens omkostninger med 2.000 kr.
 (* 1) Henvisninger: Per Jacobsen s.325 (note 186), s.353 (note 249) og  

 s.574 (note 126), Hasselbalch Kollektivarbejdsretten s.158 ff, K 87.003, K  

 7125 m.fl. (A 1973 s.64), K 5754 (A 1964 s.28).
