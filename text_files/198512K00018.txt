Nr LSF 18 Forslag til Lov om særlig udbetaling til børnefamilier i 1986 Fremsat af Ministeren for skatter afgifter den 2. oktober 1985 § 1. Til personer, som den 1. januar 1986 er skattepligtige efter kildeskattelovens § 1, udbetales et skattefrit beløb på 800 kr.
for hvert barn, som de pågældende den 1. januar 1986 har forældremyndigheden over og har hos sig, og som ikke er fyldt 10 år den 1. januar 1986. Hvis forældrene til et barn begge opfylder betingelserne efter 1. pkt., tilkommer beløbet kun barnets moder.
Stk. 2. Ministeren for skatter og afgifter eller den, ministeren bemyndiger dertil, kan indrømme en person, som ikke har forældremyndigheden den 1. januar 1986, beløb som nævnt i stk. 1, hvis den pågældende i øvrigt opfylder betingelserne i stk. 1.
 Dette gælder dog kun, hvis ingen opfylder alle betingelser i stk.
 1 for udbetaling af et beløb for det pågældende barn.
§ 2. Er en person, som er berettiget til beløb efter § 1, afgået ved døden inden udbetalingen af beløbet, udbetales beløbet efter anmodning til boet efter afdøde.
Stk. 2. I de i § 1, stk. 1, 2. pkt., nævnte tilfælde udbetales beløbet dog til barnets fader.
§ 3. Beløb efter denne lov indgår ikke ved beregning af ydelser efter den sociale lovgivning eller efter lovgivningen om uddannelsesstøtte.
§ 4. Krav på beløb efter denne lov kan ikke overdrages eller gøres til genstand for retsforfølgning.
Stk. 2. Beløbet kan ikke anvendes til modregning af eventuelle offentlige krav mod beløbsmodtageren.
§ 5. Ministeren for skatter og afgifter kan fastsætte nærmere regler om udbetalingen af beløbet.
§ 6. Klager vedrørende udbetaling af beløb efter § 1, stk. 1, og § 2 indgives til amtsskatteinspektoraterne, for Københavns og Frederiksberg kommuners vedkommende dog de pågældende kommuners skattedirektorater.
Stk. 2. Afgørelser efter stk. 1 kan påklages til statsskattedirektoratet.
Klagen skal være modtaget af statsskattedirektoratet senest 4 uger efter, at der er givet vedkommende underretning om den påklagede afgørelse.
Statsskattedirektoratet kan dog se bort fra overskridelse af fristen, når direktoratet skønner, at der foreligger undskyldende omstændigheder.
Stk. 3. Afgørelser efter stk. 2 kan ikke indbringes for anden administrativ myndighed.
 § 7. Beløb efter denne lov afholdes af statskassen.
 § 8. Loven træder i kraft dagen efter bekendtgørelsen i Lovtidende.
 § 9. Loven gælder ikke for Færøerne og Grønland.
Oprindeligt fremsat lovforslag Blad nr 26 § 1. Til personer, som den 1. januar 1986 er skattepligtige efter kildeskattelovens § 1, udbetales et skattefrit beløb på 800 kr.
for hvert barn, som de pågældende den 1. januar 1986 har forældremyndigheden over og har hos sig, og som ikke er fyldt 10 år den 1. januar 1986. Hvis forældrene til et barn begge opfylder betingelserne efter 1. pkt., tilkommer beløbet kun barnets moder.
Stk. 2. Ministeren for skatter og afgifter eller den, ministeren bemyndiger dertil, kan indrømme en person, som ikke har forældremyndigheden den 1. januar 1986, beløb som nævnt i stk. 1, hvis den pågældende i øvrigt opfylder betingelserne i stk. 1.
 Dette gælder dog kun, hvis ingen opfylder alle betingelser i stk.
 1 for udbetaling af et beløb for det pågældende barn.
§ 2. Er en person, som er berettiget til beløb efter § 1, afgået ved døden inden udbetalingen af beløbet, udbetales beløbet efter anmodning til boet efter afdøde.
Stk. 2. I de i § 1, stk. 1, 2. pkt., nævnte tilfælde udbetales beløbet dog til barnets fader.
§ 3. Beløb efter denne lov indgår ikke ved beregning af ydelser efter den sociale lovgivning eller efter lovgivningen om uddannelsesstøtte.
§ 4. Krav på beløb efter denne lov kan ikke overdrages eller gøres til genstand for retsforfølgning.
Stk. 2. Beløbet kan ikke anvendes til modregning af eventuelle offentlige krav mod beløbsmodtageren.
§ 5. Ministeren for skatter og afgifter kan fastsætte nærmere regler om udbetalingen af beløbet.
§ 6. Klager vedrørende udbetaling af beløb efter § 1, stk. 1, og § 2 indgives til amtsskatteinspektoraterne, for Københavns og Frederiksberg kommuners vedkommende dog de pågældende kommuners skattedirektorater.
Stk. 2. Afgørelser efter stk. 1 kan påklages til statsskattedirektoratet.
Klagen skal være modtaget af statsskattedirektoratet senest 4 uger efter, at der er givet vedkommende underretning om den påklagede afgørelse.
Statsskattedirektoratet kan dog se bort fra overskridelse af fristen, når direktoratet skønner, at der foreligger undskyldende omstændigheder.
Stk. 3. Afgørelser efter stk. 2 kan ikke indbringes for anden administrativ myndighed.
 § 7. Beløb efter denne lov afholdes af statskassen.
 § 8. Loven træder i kraft dagen efter bekendtgørelsen i Lovtidende.
 § 9. Loven gælder ikke for Færøerne og Grønland.
BEMÆRKNINGER TIL LOVFORSLAGET Lovforslaget går ud på at gennemføre en særlig udbetaling til børnefamilier i 1986.
Som led i det økonomiske forlig af 24. oktober 1983 blev det aftalt, at der skulle indføres skattelettelser for børnefamilier.
På grundlag heraf fik børnefamilierne ved lov nr. 152 af 11. april 1984 om særlig udbetaling til børnefamilier og lov nr. 44 af 20.
februar 1985 om særlig udbetaling til børnefamilier i 1985 et kontant, skattefrit beløb på 800 kr. pr. barn i alderen 0-9 år.
Regeringen foreslår at foretage udbetaling af et kontant beløb til børnefamilierne i 1986 på tilsvarende måde som i 1984 og 1985.
Dette indebærer, at der for 1986 udbetales et kontant beløb på 800 kr. for hvert barn, der er født efter den 31. december 1975 og inden den 1. januar 1986. Beløbet udbetales til den af barnets forældre, som den 1. januar 1986 har forældremyndigheden over barnet, og som på dette tidspunkt har barnet hos sig.
Beløbet ydes kun til personer, som er fuldt skattepligtige her til landet.
Opfylder begge forældre til et barn den 1. januar 1986 disse betingelser, udbetales beløbet af administrative grunde til barnets moder.
Udbetalingen vil ikke få konsekvenser for udmåling af ydelser efter den sociale lovgivning.
Beløbet vil således også fuldt ud komme personer, der modtager kontanthjælp efter bistandsloven, til gode.
Beløbet skal udbetales ved postgiroanvisninger, og udbetalingen skal finde sted snarest muligt efter vedtagelsen af dette lovforslag.
 Det vil sige ca. 4-5 måneder efter vedtagelsen.
Det er sidste gang, at den særlige udbetaling til børnefamilier gennemføres.
Derimod vil der i forbindelse med skattereformen blive udbetalt en børnefamilieydelse til alle familier med børn og unge under 18 år.
Den årlige ydelse er på 5.000 kr. og udbetales kvartalsvis.
 Udgifterne ved gennemførelsen af lovforslaget skønnes at udgøre ca.
2,7 mill. kr.
Af de anførte udgifter udgør udgifter til porto og papir m.v. ca. 1,6 mill. kr., driftsomkostninger ca. 0,7 mill. kr.
 og udgifter til EDB-udvikling m.v. ca. 0,4 mill. kr.
Forslaget forventes ikke at medføre administrativt merarbejde af nævneværdigt omfang.
Den foreslåede ordning skønnes i 1986 at medføre udbetaling af beløb vedrørende ca. 569.000 børn i alderen 0 til 9 år.
Udgifterne hertil udgør ca. 455 mill. kr.
Bemærkninger til de enkelte bestemmelser Til § 1 Udbetaling af beløbet på 800 kr. i medfør af § 1, stk. 1, er betinget af a) at den pågældende den 1. januar 1986 er skattepligtig efter kildeskattelovens § 1, b) at den pågældende på det nævnte tidspunkt har forældremyndigheden over et barn, der på dette tidspunkt endnu ikke er fyldt 10 år, og c) at den pågældende har barnet hos sig den 1. janaur 1986, dvs. har barnet i sit hjem på en sådan måde, at dette også kan anses for barnets hjem.
Det afgørende tidspunkt for, hvornår de nævnte betingelser skal være opfyldt, er den 1. januar 1986. Af administrative grunde skal der ikke tages hensyn til eventuelle ændringer i forældremyndighedsforhold m.v., som måtte indtræde på et senere tidspunkt i året.
Det er ikke til hinder for udbetaling til forældrene, at barnet den 1. januar 1986 er midlertidigt fraværende fra hjemmet på grund af ophold på kostskole eller sygehus.
Der udbetales 800 kr. for hvert barn, for hvilket de nævnte betingelser er opfyldt.
Der ydes kun et beløb på 800 kr. pr. barn.
Hvis forældrene til et barn den 1. januar 1986 begge opfylder de fastsatte betingelser, udbetales de 800 kr. alene til moderen.
Beløbet, der er skattefrit, udbetales uanset modtagerens indkomstforhold.
Beløbet skal således ikke indgå ved beregningen af slutskatten.
I § 1, stk. 2, foreslås det, at ministeren for skatter og afgifter eller den, ministeren bemyndiger dertil, kan indrømme beløbet på 800 kr., selv om betingelsen om forældremyndighed i stk. 1 ikke er opfyldt.
Bestemmelsen tager sigte på situationer, hvor et barn den 1. januar 1986 har bopæl hos andre end indehaveren af forældremyndigheden.
Dette vil navnlig kunne være tilfældet, hvor barnet den 1. januar 1986 opholder sig hos andre personer end forældremyndighedens indehaver.
Foreligger der f.eks. den 1. januar 1986 plejetilladelse for et barn, må barnet betragtes som boende hos den, der har barnet i pleje, og denne vil derfor kunne søge beløbet efter lovforslagets § 1, stk.
2, uanset at den pågældende ikke har forældremyndigheden over barnet.
Også i de tilfælde, hvor barnet er anbragt i familiepleje af det sociale udvalg, vil der være grundlag for udbetaling efter lovens § 1, stk. 2.
Er barnet anbragt i institution, og er dette ophold ikke ganske kortvarigt, er der ikke grundlag for at udbetale beløbet til nogen.
Institutionen kan heller ikke få beløbet udbetalt.
I 2. pkt. i § 1, stk. 2, præciseres det, at udbetaling efter stk. 2 alene kan finde sted, såfremt ingen anden skattepligtig den 1.
januar 1986 opfylder samtlige betingelser i § 1, stk. 1, for udbetaling af 800 kr. for det pågældende barn.
Det er tanken, at ministeren - ligesom ved den særlige udbetaling i 1984 og 1985 - bemyndiger amtsskatteinspektoraterne (i København og på Frederiksberg skattedirektoraterne) til som 1. instans at afgøre anmodninger om udbetaling i medfør af § 1, stk. 2. Afslag på udbetaling kan indbringes for statsskattedirektoratet.
Afgørelser, statsskattedirektoratet træffer som ankeinstans, skal kunne indbringes for ministeren for skatter og afgifter.
Til § 2 § 2 fastsætter regler om, hvordan der skal forholdes med beløb efter § 1, såfremt den berettigede til udbetalingen er afgået ved døden i perioden mellem 1. januar 1986 og udbetalingstidspunktet.
§ 2 fastsætter, at beløbet i sådanne tilfælde skal tilfalde boet efter den afdøde, dog kun efter anmodning fra boet.
I de i § 1, stk. 1, 2. pkt., nævnte tilfælde udbetales beløbet dog til barnets fader.
Det drejer sig om situationer, hvor begge barnets forældre den 1. januar 1986 opfylder betingelserne i § 1, stk. 1, 1. pkt., men hvor beløbet i medfør af 2. pkt. i nævnte bestemmelse tilkommer moderen.
I sådanne tilfælde skal beløbet i stedet udbetales til barnets fader, hvis moderen er afgået ved døden.
Til § 3 Det foreslås, at den særlige udbetaling i 1986 ikke skal have konsekvenser for de ydelser, der udbetales eller opkræves i henhold til den sociale lovgivning.
Kontanthjælp efter bistandsloven vil derfor ikke blive påvirket af udbetalingen.
Udbetalingen skal heller ikke have konsekvenser for udmåling af ydelser efter lovgivningen om uddannelsesstøtte.
Til § 4 Der kan ikke ske overdragelse af eller retsforfølgning mod krav på udbetaling efter § 1 og § 2. Herved afskærer man mulighederne for, at der kan foretages sådanne dispositioner over kravet, at skattemyndighederne kan være hindret i med frigørende virkning at udbetale beløbet ud fra andre forudsætninger end de i § 1 og § 2 fastsatte.
Beløbet kan hverken af det offentlige eller af den berettigede anvendes til modregning af eventuelle offentlige krav mod den berettigede.
De nævnte regler er foreslået ud fra et ønske om at gøre administrationen af udbetalingen så enkel som muligt.
Til § 5 Det foreslås, at skatte- og afgiftsministeren bemyndiges til at fastsætte de nærmere regler vedrørende gennemførelse af udbetalingen af det kontante beløb.
 Ved ministeriet for skatter og afgifters bekendtgørelse nr. 78 af 6.
marts 1985 og skattedepartementets cirkulære nr. 53 af 20. maj 1985 er der fastsat retningslinier for gennemførelsen af lov om særlig udbetaling til børnefamilier i 1985.
Det fremgår heraf bl.a., at statsskattedirektoratet foranlediger udbetaling ved postgiroanvisning.
Der påtænkes fastsat lignende retningslinier for udbetalingen i 1986.
Til § 6 Efter § 6 skal klager vedrørende udbetalinger efter § 1, stk. 1, og § 2 indgives til amtsskatteinspektoraterne.
For Københavns og Frederiksberg kommuners vedkommende skal klage indgives til de pågældende kommuners skattedirektorater.
De afgørelser, som amtsskatteinspektoraterne henholdsvis de nævnte skattedirektorater træffer i forbindelse med en klage vedrørende udbetaling, kan påklages til statsskattedirektoratet.
Der vil ikke være mulighed for at indbringe statsskattedirektoratets afgørelse for anden administrativ myndighed.
Klager skal være modtaget senest 4 uger efter, at der er givet vedkommende underretning om den påklagede afgørelse.
Der kan dog bortses fra overskridelse af denne frist, hvis der foreligger undskyldende omstændigheder.
Ved § 6 etableres der således det samme enkle klagesystem vedrørende udbetalingsordningen for 1986 som for 1984 og 1985.
Til § 7 Det foreslås, at udgifterne i forbindelse med den særlige udbetaling i 1986 alene afholdes af statskassen, i lighed med den særlige udbetaling til børnefamilier for 1984 og 1985.
