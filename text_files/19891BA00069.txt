Nr BSF 69 Forslag til folketingsbeslutning om forskning i voksenuddannelse og  

 folkeoplysning Fremsat af Frank Jensen (S) Anna-Marie Hansen (S) Erling Olsen (S)  

 Ingerlise Koefoed (SF) Rahbæk Møller (SF) Stillinger (SF) Lysholm Christensen  

 (KRF) den 24. april 1990 Folketinget opfordrer regeringen til at udarbejde en handlingsplan, der sikrer:
 1) En bred grundforskning om læring og uddannelsesbehov i voksenalderen  

 til belysning af betydningen af uddannelse i voksne menneskers liv og af  

 samfundets behov for og krav til den voksne befolknings kvalifikationer og  

 omstillinger.
 2) En dybtgående anvendelsesrettet forskning i tilknytning til de store  

 voksenuddannelsesprogrammer både inden for det erhvervs- og  

 arbejdsmarkedsrettede uddannelsesområde og inden for folkeoplysning og almen  

 uddannelse, som kan danne grundlag for udvikling og vurdering af  

 uddannelsesprogrammerne.
 3) En tværgående udveksling af viden og erfaringer såvel mellem de  

 forskellige uddannelsessektorer indbyrdes som mellem forskningsinstitutioner  

 og de vigtigste centre for udvikling og videnformidling for at sikre en bedre  

 ressourceanvendelse.
 Disse formål skal søges sikret gennem en handlingsplan, der omprioriterer  

 og kombinerer eksisterende økonomiske og menneskelige ressourcer på følgende  

 måde:
 a) Det pålægges undervisnings- og forskningsministeren at afsætte midler  

 hertil og derved sikre en hensigtsmæssig fordeling af øremærkede midler til  

 styrkelse af grundforskningsmiljøer efter forskningsmæssige kriterier.
 b) Det pålægges undervisnings- og forsknings- samt arbejds- og  

 kulturministrene at tilvejebringe midler til en fælles pulje til anvendt  

 forskning inden for ministeriernes rammer under hensyntagen til de  

 forskningsbehov, som knytter sig til ministeriernes ressortområder og særlige  

 uddannelsesinitiativer i de kommende år.
 c) Det pålægges de samme ministre at skabe rammer for en styrkelse af  

 eksisterende netværk mellem forskningsinstitutioner for at sikre en bedre  

 ressourceanvendelse.
 Handlingsplanen udarbejdes hurtigst muligt og forelægges for Folketingets  

 Forskningsudvalg.
Bemærkninger til forslaget I de kommende år vil det danske samfund blive stillet over for  

 fundamentale omstillingsudfordringer, som vil medføre et meget stort pres med  

 krav om at vi i tide får tilpasset prioriteringen af den samlede offentlige  

 og private ressourceanvendelse til de nye forhold.
Intensiveringen af EF's indre marked og det deraf følgende krav til  

 internationalisering og dynamisering af dansk erhvervsliv er kun det mest  

 åbenbare aspekt af denne udvikling. Ændringen af arbejdsmarkedets  

 adfærdsmønstre og strukturer er snævert forbundet hermed, ligesom den  

 informationsteknologiske revolution først i 1990'erne for alvor forventes at  

 blive gennemgribende i forhold til befolkningens arbejds,- fritids- og  

 kulturliv.
Alle faktorer, også kravet om en fundamental miljøforbedrende  

 leve- og produktionsvis, vil øge kravene og udfordringerne til det enkelte  

 menneskes udviklings- og omstillingsevne.
I dette udviklingsperspektiv er det værd at bemærke, at det i 1990'erne og  

 efter år 2000 ikke primært bliver den demografiske udvikling i befolkningen  

 og arbejdsstyrken, der kan bære omstillingen i et tilstrækkeligt tempo.
Det  

 må derimod, som erkendt af alle parter i den offentlige debat, blive  

 voksengrupperne generelt, der med voksenuddannelse og folkeoplysning som  

 katalysatorer bliver den store samlede menneskelige ressource, som får pålagt  

 den krævende opgave at forny det danske samfund.
 Mange vil blive udsat for egentlige arbejdsmæssige, sociale og personlige  

 tilhørsproblemer i forhold til de kendte mønstre i samfundet.
Det må forventes, at der i de kommende år vil være behov for en massiv  

 ressourcetilførsel til voksenuddannelsesområdet.
I løbet af de sidste 10-15  

 år er der allerede sket en væsentlig udbygning af voksenuddannelserne, såvel  

 de erhvervsrettede som de almene, men det må regnes for givet, at området  

 allerede i midten af 1990'erne udgør en noget større andel af den samlede  

 uddannelsesindsats i Danmark.
I 1989 udgjorde de samlede samfundsmæssige investeringer i  

 voksenuddannelse og folkeoplysning 6-8 mia. kr. fordelt på en lang række  

 offentlige og private aktiviteter.
Samtidig må det erkendes, at der kun i  

 begrænset omfang foreligger dokumenteret viden eller analyser om anvendelsen  

 af disse ressourcer.
I international sammenhæng står Danmark svagt rustet til  

 behovsvurderinger for de kommende års prioriteringer og investeringer i  

 voksenuddannelse.
Der findes eksempelvis kun spredte og ad hoc-prægede undersøgelser af  

 befolkningens udtrykte og reelle behov for ny viden og kundskaber eller  

 oplysninger om, hvordan de mennesker, der i dag bruger enten  

 voksenuddannelserne eller folkeoplysningen får glæde af deres deltagelse.
En  

 grundlæggende og dybtgående viden mangler.
Blandt de nyeste eksempler på, hvilke problemer denne manglende  

 forskningstradition har givet anledning til, er det i 1989 igangsatte  

 uddannelsestilbud for langtidsledige lønmodtagere.
Her har man næsten i  

 blinde måttet igangsætte anvendelse af de i alt 1,8 mia. kr. til  

 uddannelsestilbud uden forudgående viden om de lediges ønsker og  

 forudsætninger eller om arbejdsmarkedets behov i øvrigt.
Disse forhold taler  

 deres tydelige sprog.
Der findes ikke nogen simpel model, der kan tilgodese en løsning af dette  

 problem, hverken gennem en bevilling eller en ny organisation.
Der må i  

 højere grad være tale om at kombinere eksisterende økonomiske og menneskelige  

 ressourcer.
 En handlingsplan, der på samme tid sikrer en bred grundforskning, en  

 dybtgående anvendelsesrettet forskning samt en styrkelse af eksisterende  

 netværk, vil således være et væsentligt bidrag til at øge Danmarks  

 omstillingsevne.
Bemærkninger til de enkelte punkter Ad pkt. 1 Forudsætningen for at sikre grundforskningsmiljøer er en temmelig  

 langsigtet institutionel opbygning.
Udviklingen af egentlige  

 grundforskningsmiljøer skal fremmes på de forskningsinstitutioner, der har et  

 grundlag herfor, i første række Københavns Universitet, Danmarks  

 Lærerhøjskole, Roskilde Universitetscenter og Ålborg Universitetscenter.
Det  

 kan ske gennem en tilførsel af øremærkede midler til forskningsområdet og  

 gennem omprioritering af institutionernes eksisterende midler.
Forskningsinstitutionernes omstillingsmuligheder inden for de humanistiske  

 og samfundsvidenskabelige områder er begrænset af store nedskæringer.
Derfor  

 bør udviklingen af grundforskningsmiljøer sikres gennem et særligt program,  

 som formidles gennem Undervisnings- og Forskningsministeriet.
Der foreslås  

 afsat 5 mio. kr. pr. år til straks at tilføre et antal forskningsårsværk, som  

 efterhånden indlægges i institutionernes normale budgetter.
Der foreslås  

 desuden inden for eksisterende stipendieprogrammer etableret en intensiveret  

 forskeruddannelse, som fra 1994 kan danne baggrund for en yderligere  

 udvidelse af forskningsindsatsen gennem et tilsvarende antal årsværk.
Ad pkt. 2 Der foreslås etableret en pulje af forskningsmidler fra de tre  

 ministerier, som har et direkte ansvar for voksenuddannelse, nemlig  

 Undervisnings- og Forsknings-, Arbejds- og Kulturministerierne.
Denne pulje  

 tilvejebringes ud fra eksisterende forskningsmidler i de pågældende  

 ministerier gennem afsættelse af midler til forskning inden for større  

 uddannelsesprogrammer og eventuel suppleret med en særlig bevilling til  

 formålet.
Puljedannelsen skal medvirke til en mere langsigtet og koordineret  

 opfyldelse af de behov for anvendelsesorienteret forskning, udviklingsarbejde  

 og evaluering, som de pågældende ministerier i øvrigt gerne ser fremmet.
Der  

 søges tilvejebragt i alt ca. 20 mio. kr. pr. år Disse midler udmøntes i  

 langsigtede forskningskontrakter med institutioner, der kan påtage sig  

 anvendelsseorienteret forskning.
 Den konkrete administration af bevillingen, herunder godkendelse af  

 forskningsprogrammer og indgåelse af aftaler med forskningsinstitutioner, bør  

 varetages af en mindre programkomite, bestående af personer med  

 forskningsbaggrund under ansvar over for de finansierende parter og med  

 rådgivning fra et bredere udvalg med repræsentation af forsknings- og  

 udviklingsinstitutioner og af de vigtigste interessenter i forskningsområdet,  

 som også omfatter arbejdsmarkedets parter.
Ad pkt. 3 De eksisterende netværk mellem de fire grundforskningsmiljøer ved de i  

 bemærkningerne ad pkt. 1 nævnte forskningsinstitutioner samt  

 Socialforskningsinstituttet, Udviklingscentret for Folkeoplysning og  

 Voksenundervisning, Statens Erhvervspædagogiske Læreruddannelse og Danmarks  

 Teknologiske Institut udvikles til et fast samarbejde, som:
- indgår i et rådgivende udvalg omkring anvendelsen af midler til anvendt  

 forskning, - danner baggrund for formidlings- og udviklingsopgaver i forhold til  

 uddannelsessystemet, - varetager en koordination og erfaringsudveksling mellem de mange forsøg,  

 udviklingsarbejder, evalueringer, udredninger og forskningsprojekter, som  

 gennemføres inden for de respektive områder, - øger kontakten til internationale samarbejdspartnere.
