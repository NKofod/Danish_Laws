 I medfør af § 5 stk. 4, i lov om skibsfartens betryggelse, jfr.  

 lovbekendtgørelse nr. 309 af 3. august 1965, fastsættes efter samråd med  

 forsvarsministeriet herved følgende:
 § 1.  For al sejlads i det afmærkede løb fra  

 havneområdet i Karrebæksminde gennem Karrebæk Fjord og den gravede rende til  

 Næstved Havn, der på hele strækningen er at betragte som et snævert løb,  

 gælder de i bekendtgørelse nr. 430 af 24. august 1976 om særlige regler for  

 sejlads m. m. i visse danske farvande fastsatte bestemmelser med nedenstående  

 tilføjelser og ændringer:
a.
I løbet fra dækmolerne gennem Karrebæksmindebroen til Karrebæk Fjord  

 samt fra Ydernæs gennem kanalen til Næstved må skibe og fartøjer (herunder  

 hurtiggående motorbåde) kun gå med den for bevarelse af manøvreevnen  

 nødvendige fart.
b.
I det afmærkede løb gennem fjorden må ikke sejles med en hastighed, der  

 overstiger 6 knob.
c.
Når tankskibe besejler løbet, kan andre skibe tilbageholdes, således at  

 passage i løbet undgås.
d.
Når der er strøm i løbet, skal det skib, der har strømmen imod, vente.
e.
Skibe og fartøjer, som ligger fortøjet eller stoppet, og pramme og  

 flåder, hvad enten de ligger stille eller gør fart, skal af maskindrevne  

 skibe passeres med særlig forsigtighed og om fornødent med stoppet maskine.
f.
Det er forbudt i løbet eller dettes nærhed at udføre arbejder, som kan  

 medføre fare for, at sejlløbet forurenes af derved løsnet materiale.
g.
Under isforhold skal førerne af skibe og fartøjer nøje følge de af  

 havnemesteren i Næstved givne anvisninger for sejladsen i løbet samt de i  

 »Efterretninger for Søfarende« offentliggjorte bestemmelser.
h.
Fortøjning af fartøjer, fastgørelse af fiskeredskaber eller lignende  

 til sømærkerne er forbudt.
i.
Badning, windsurfing og vandskiløb i løbet er forbudt.
 § 2.  Overtrædelse af foranstående bestemmelser  

 straffes med bøde.
 § 3.  Denne bekendtgørelse træder i kraft den 1. juli  

 1980. Samtidig ophæves bekendtgørelse af 11. februar 1966 om sejlads i det  

 uddybede løb gennem Karrebæk Fjord til Næstved, som ændret ved bekendtgørelse  

 nr. 103 af 17. marts 1977.
