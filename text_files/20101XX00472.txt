Skriftlig fremsættelse (3. februar 2011) Undervisningsministeren (Tina Nedergaard) :
 Herved tillader jeg mig for Folketinget at fremsætte:
Forslag til lov om ændring af AVU-loven, lov om arbejdsmarkedsuddannelser m.v. og lov om erhvervsrettet grunduddannelse og videregående uddannelse (videreuddannelsessystemet) for voksne. (Ophævelse af revisionsbestemmelser vedrørende individuel kompetencevurdering) (Lovforslag nr.
L 129).
 Med lovforslaget foreslås at ophæve bestemmelserne i § 35 i avu-loven, § 38 i lov om arbejdsmarkedsuddannelser m.v. og § 34 a i lov om erhvervsrettet grunduddannelse og videregående uddannelse (videreuddannelsessystemet) for voksne om lovrevision af de respektive loves bestemmelser om individuel kompetencevurdering.
 Lov nr. 556 af 6. juni 2007 om ændring af forskellige love på Undervisningsministeriets område indførte på voksen- og efteruddannelsesområdet adgang til anerkendelse af realkompetence, hvor der dengang ikke allerede var mulighed herfor, og på områder, hvor muligheden for anerkendelse af realkompetence allerede fandtes, blev muligheden udbygget.
 Ved lovændringerne blev avu-loven, lov om arbejdsmarkedsuddannelser m.v. og lov om erhvervsrettet grunduddannelse og videregående uddannelse (videreuddannelsessystemet) for voksne udbygget med bestemmelser vedrørende individuel kompetencevurdering, og der blev i hver af de tre love indsat en bestemmelse om, at bestemmelserne om individuel kompetencevurdering skal tages op til revision i folketingsåret 2010-11.
I forbindelse med lovovervågningen har Undervisningsministeriet undersøgt, om de nye ordninger har den tilsigtede virkning og kvalitet.
I den forbindelse har Danmarks Evalueringsinstitut (EVA) efter ministeriets anmodning foretaget en undersøgelse, som blev afsluttet i maj 2010. Hovedkonklusionerne i undersøgelsen er, at udbredelsen af realkompetencevurderinger er stigende, og at stigningen har været størst inden for de erhvervsrettede uddannelser.
Undersøgelsen viser dog også, at udbredelsen af RKV på mange institutioner stadig er meget begrænset, og undersøgelsen peger på en række barrierer for udbredelsen af RKV, herunder et begrænset kendskab hos befolkningen.
Undervisningsministeriet sendte den 14. juni 2010 EVAs undersøgelse i høring hos relevante myndigheder og organisationer m.v.
Med dette lovforslag foreslås en ophævelse af revisionsbestemmelserne, idet Undervisningsministeriet efter en samlet vurdering af lovovervågningen finder, at der ikke er grundlag for at foretage indholdsmæssige ændringer i lovene på nuværende tidspunkt.
De gældende regler om individuel kompetencevurdering bevares således uændrede.
Undervisningsministeriet vil i løbet af 2011 iværksætte initiativer for at støtte en bredere implementering af ordningerne om realkompetence på uddannelsesinstitutionerne.
 Det foreslås, at loven træder i kraft dagen efter offentliggørelse i Lovtidende.
Idet jeg henviser til lovforslaget med tilhørende bemærkninger, tillader jeg mig at anbefale lovforslaget til hurtig og velvillig behandling i det høje Ting.
