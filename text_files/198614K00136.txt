Nr BTL 136 Betænkning over Forslag til lov om ændring af konkursloven, lov om  

 aktieselskaber og lov om anpartsselskaber (Kuratorsalærer m.v.)   

 Nr L 136 1986-87, 1. samling Blad nr 859 Afgivet af retsudvalget Afgivet: 19870508 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Et af udvalgets spørgsmål er optrykt som bilag til betænkningen tillige med justitsministerens svar herpå.
Udvalget har endvidere modtaget mundtlige og/ eller skriftlige henvendelser fra:
Foreningen af faste medhjælpere ved Sø- og Handelsretten i København, Glahn, Henning, Charlottenlund, Konkurs-Komiteen, Landsforeningen til fremme af retssikkerheden og Sullivan, O.
A.
Der er af justitsministeren og af udvalget stillet ændringsforslag, hvorom henvises til de ledsagende bemærkninger.
Herefter indstiller »udvalget§ lovforslaget til »vedtagelse§ med de af justitsministeren og udvalget stillede ændringsforslag.
Et »flertal§ (Socialdemokratiets, Socialistisk Folkepartis og Det Radikale Venstres medlemmer af udvalget) bemærker, at ifølge lovforslagets § 1, nr. 3, skal skifteretten udmelde en eller flere sagkyndige personer, der skal foretage registrering og vurdering af et konkursbos aktiver.
I lovforslagets bemærkninger anføres det herom bl.a.: »Bestemmelsen udelukker ikke, at vurdering som hidtil foretages af en vagtmester, forudsat denne besidder den fornødne sagkundskab.«.
Flertallet finder, at vurderinger ikke bør kunne foretages af Skifterettens eller Sø- og Handelsrettens vagtmestre.
I lovforslagets § 1, nr. 8, er i stedet for det eksisterende stk. 1 indføjet en ny affattelse af konkurslovens § 239, stk. 1 og 2, vedrørende fastsættelse af vederlag til kurator m.v.
 Flertallet kan tilslutte sig lovforslagets tekst på dette punkt.
Til gengæld kan flertallet ikke acceptere, at der på grundlag af størrelsen af boets aktiver fastsættes vejledende retningslinjer for beregning af vederlag til kurator m.v. inden for det område, der efter de nugældende vejledende landssalærtakster udløser et samlet salær på 200.000 kr. eller derunder, heri medregnet salær for behæftede dele af boets faste ejendomme og skibe samt proceduresalær.
Såfremt sådanne vejledende retningslinjer blev fastsat, ville ca. 95 pct. af konkursboerne være omfattet heraf.
Flertallet har i den forbindelse noteret sig, at der ikke er fastsat vejledende retningslinjer for vederlag til kurator m.v. i norsk og svensk konkurslovgivning.
Flertallet lægger afgørende vægt på, at skifteretten ved vederlagsfastsættelse uden anvendelse af vejledende retningslinjer foretager en konkret bedømmelse under hensyn til arbejdets omfang og boets beskaffenhed, det med arbejdet forbundne ansvar og det under de givne omstændigheder opnåede resultat.
Flertallet finder anledning til at bemærke, at man har noteret sig justitsministerens svar på spørgsmål 17, hvoraf det fremgår, at konkursudvalget arbejder videre med overvejelser vedrørende eventuel advokatbeskikkelse for skyldneren.
Flertallet anser dette spørgsmål for at være af afgørende betydning for skyldnerens retsbeskyttelse.
Især fremhæves, at skyldnerens adgang til aktindsigt i boets dokumenter, tilstedeværelse ved møder i skifteretten m.m. er forhold, der bør tillægges betydelig vægt ved den næste revision af loven.
Endelig opfordrer flertallet justitsministeren til at overveje en ændring af loven, således at skifteretten udpeger kurator, eller at det på anden måde sikres, at interesserne bag de mindre fordringer i boet ikke kan tilsidesættes ved valg af kurator og bobestyrer.
Et »mindretal§ (Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) finder i overensstemmelse med en enig indstilling fra konkursudvalget, at der fortsat bør være en mulighed for, at registrering og vurdering efter skifterettens bestemmelse kan foretages af en af vagtmestrene, forudsat at denne gennem sit virke har opnået den fornødne sagkundskab til at vurdere de aktiver, der findes i det konkrete bo.
Som nævnt i konkursudvalgets betænkning vil vurdering ved andre særligt sagkyndige være væsentligt mere omkostningskrævende til skade for kreditorerne og skyldneren.
På baggrund heraf og under hensyn til, at det samtidig foreslås, at vurderingsmanden ikke må medvirke ved afhændelsen eller have økonomisk interesse hos aftager, er der efter mindretallets opfattelse intet grundlag for at udelukke, at vagtmestrene, der har opnået en betydelig erfaring, som hidtil skal kunne foretage registrering og vurdering af almindelige aktiver, hvor ingen særlig sagkundskab er påkrævet.
Mindretallet finder endvidere - ligeledes i overensstemmelse med konkursudvalgets betænkning - at der som forudsat i lovforslaget af Dommerforeningen bør udarbejdes vejledende retningslinjer for salærfastsættelsen i de mindre boer, der normalt ikke er særligt komplicerede og typisk relativt ensartede med hensyn til det arbejde, kurator m.v. skal udføre.
Fastsættes der ikke sådanne vejledende retningslinjer som udgangspunkt for den konkrete vurdering, som skifteretten skal foretage i alle de mange mindre boer, vil dette medføre en uensartet praksis vedrørende salærfastsættelsen og give anledning til talrige unødige tvister, der vil belaste skifteretterne og landsretterne som ankeinstanser.
Ændringsforslag Af »justitsministeren§, tiltrådt af »udvalget§:
Til § 1 1) I det under nr. 2 foreslåede § 107, stk. 2, affattes 1. pkt.
 således:
»Skifteretten kan for boets regning antage en forretningskyndig medhjælp til at rådgive en midlertidig bestyrer i et af skifteretten nærmere bestemt omfang.« 2) I det under nr. 4 foreslåede § 114, stk. 4, affattes 1. pkt.
 således:
»Skifteretten kan for boets regning antage en forretningskyndig medhjælp til at rådgive kurator i et af skifteretten nærmere bestemt omfang.« Af »udvalget§:
 3) Det under nr. 7 foreslåede § 238, stk. 4, affattes således:
»Stk. 4. De i stk. 1 nævnte personer, nærstående til disse personer eller ansatte i disse personers virksomheder må ikke erhverve nogen del af boets aktiver.« BEMÆRKNINGER Til nr. 1 og 2 I forbindelse med høringen over lovforslaget er det blevet anført, at konkurslovens § 107, stk. 2, og § 114, stk. 4, (lovforslagets § 1, nr. 2 og 4) bør formuleres således, at der bliver adgang til, at skifteretten i alle boer for boets regning kan antage en forretningskyndig medhjælp til at rådgive en midlertidig bestyrer eller kurator i et af skifteretten nærmere bestemt omfang.
Efter lovforslaget skal skifteretten kunne antage en forretningskyndig medhjælp i »boer af større omfang eller mere indviklet beskaffenhed«.
Det er blevet anført, at denne formulering vil indebære en begrænsning i forhold til de tilfælde, hvor der i hidtidig praksis uden udtrykkelig lovhjemmel har været antaget forretningskyndig medhjælp.
En sådan ændring har ikke været tilsigtet med lovforslaget, hvorfor det foreslås, at der efter de i 1. afsnit anførte retningslinjer kan antages en forretningskyndig medhjælp.
Til nr. 3 Der synes ikke at være grund til at undtage de ansatte hos de i den gældende konkurslovs § 238, stk. 1, nævnte personer.
De i § 238, stk. 1, nævnte personer skal eje en væsentlig del af selskabets kapital, jf. herved konkurslovens § 2, nr. 2 og 3.
Hagen Hagensen (KF) fmd.
Annelise Gotfredsen (KF) Karen Thurøe Hansen (KF) Grethe Fenger Møller (KF) Bjørn Elmquist (V) Birthe Rønn Hornbech (V) Birgith Mogensen (CD) Inger Stilling Pedersen (KRF) Ole Espersen (S) Henning Rasmussen (S) Korneliusen (S) Torben Lund (S) Lissa Mathiasen (S) Jimmy Stahr (S) Lenger (SF) Ebba Strange (SF) nfmd.
Bernhard Baunsgaard (RV) Partierne FP og VS havde ikke medlemmer i udvalget.
Et af udvalgets spørgsmål til justitsministeren og dennes svar herpå Spørgsmål:
Udvalget udbeder sig ministerens tekniske vurdering af nedenstående to forslag til bestemmelser, der skal ses som et supplement til den gældende konkurslovs § 245 om advokatbeskikkelse:
»§ 245 a.
Skifteretten beskikker en advokat for skyldneren med henblik på varetagelse af dennes interesser i boet.
Stk. 2. Den i stk. 1 nævnte beskikkelse kan dog undlades i de tilfælde, hvor skyldneren ikke ønsker det, samt når skifteretten på grund af boets ringe størrelse finder det ufornødent.
§ 245 b.
Den i medfør af § 245 a beskikkede advokat har adgang til skifterettens møder samt møder i kreditorudvalget, såfremt et sådant er valgt.
Advokaten har fuld adgang til boets dokumenter.
Stk. 2. Der kan ikke pålægges advokaten begrænsninger i adgangen til at underrette skyldneren om, hvad han har erfaret i medfør af hvervet.
Dette gælder dog ikke, såfremt han i forbindelse med hvervet bliver bekendt med eventuelle strafbare forhold, der vedrører andre end skyldneren.« Svar:
Som oplyst i besvarelsen af spørgsmål 16 arbejder konkursudvalget for tiden bl.a. med spørgsmålet om en udvidelse af adgangen til at beskikke en advokat for skyldneren.
Udvalget skal i den forbindelse overveje en lang række spørgsmål i tilknytning til en sådan regels nærmere indhold og konsekvenser.
Ud over de forhold, der er nævnt i besvarelsen, vil udvalget således tillige skulle behandle de spørgsmål, der er indeholdt i de foreslåede nye bestemmelser, herunder om aktindsigt, tavshedspligt m.v.
Forslagene rejser i øvrigt en række fortolkningsproblemer i relation til de anvendte udtryk samt principielle spørgsmål om skyldnerens stilling i konkursboer.
På denne baggrund er det Justitsministeriets opfattelse, at en ændring af konkurslovens regler om advokatbeskikkelse bør afvente det nævnte grundige udvalgsarbejde, og Justitsministeriet finder derfor ikke på det foreliggende grundlag at kunne vurdere de foreslåede bestemmelsers indhold og konsekvenser.
