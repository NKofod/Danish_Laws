 Københavns Fondsbørs fandtes ikke at have begået retlige fejl ved  

 vurderingen af en banks vedtægtsbestemmelser i relation til  

 betingelsesbekendtgørelsens krav om aktiers fri omsættelighed.
I.
Klagen.
Som advokat for K Bank A/S har advokat K i skrivelse af 14. juni 1989 og  

 5. juli 1989 klaget over, at Finanstilsynet i skrivelse af 19. maj 1989  

 (j.nr.
FB. 43 1/4) har tiltrådt, at Københavns Fondsbørs har nægtet at  

 godkende en ændring af bankens vedtægter, i henhold til de grunde, som  

 anføres i skrivelser fra Københavns Fondsbørs af 6. marts og 2. maj 1989.
II.
Sagens forløb indtil klagen til ankenævnet.
 Ved skrivelse af 4. januar 1989 ansøgte advokat K på klagerens vegne  

 Københavns Fondsbørs om godkendelse af et samtidig fremsendt udkast til  

 allonge til K Bank A/S' vedtægter.
 Allongen har følgende indhold:
»A L L O N G E til A/S K Banks vedtægter:
 § 3, stk. 4, er ved ekstraordinære generalforsamlinger den 13. og 28. juni  

 1988, suppleret med senere ændringer foretaget i henhold til  

 generalforsamlingens bemyndigelse, ændret til at være sålydende:
 Der gælder følgende indskrænkninger i aktiernes omsættelighed:  

 Overdragelse af aktier til en erhverver, der har eller ved erhvervelsen opnår  

 10% eller mere af bankens aktiekapital, kræver bankens samtykke, medmindre  

 erhvervelsen sker som led i aktiernes overdragelse til et holdingselskab som  

 led i en af banken forestået eller tiltrådt strukturændring af banken eller  

 som led i en rekonstruktion af banken i forståelse med Finanstilsynet efter  

 kapitaltab.
Banken må ikke administrere samtykkeklausulen, så dens benyttelse medfører  

 markedsforstyrrelser.
Banken forpligter sig generelt til ikke at behandle en  

 erhverver mindre imødekommende end tidligere erhververe, og banken må derfor  

 ikke nægte en erhverver samtykke, såfremt vedkommende efter erhvervelsen ikke  

 har en større procentdel af bankens aktiekapital end en erhverver, til hvem  

 samtykke tidligere er meddelt.
Der gælder ingen særlige interne forskrifter for meddelelse af samtykke.  

 Sådanne kan kun fastlægges gennem vedtægtsbestemmelse.« Erhvervs- og Selskabsstyrelsen havde forinden i skrivelse af 29. december  

 1988 (j.nr. 88-31.255) meddelt, at styrelsen ville kunne registrere  

 formuleringen, idet styrelsen samtidig gjorde det til en betingelse for  

 registrering, at der i vedtægterne blev optaget en bestemmelse om, at der  

 ikke gælder særlige interne forskrifter for meddelelse af samtykke.
Endvidere  

 havde Finanstilsynet i skrivelse af 16. januar 1989 meddelt klageren, at  

 tilsynet ikke havde indvendinger mod formuleringen med den af Erhvervs- og  

 Selskabsstyrelsen i skrivelsen af 29. december 1988 anførte tilføjelse som  

 betingelse for registrering.
Tilsynet bemærkede videre, at  

 vedtægtsbestemmelserne herefter ville kunne stadfæstes, når de overfor  

 tilsynet var dokumenteret lovligt vedtaget, idet Finanstilsynet tilføjede, at  

 man endvidere skulle udbede sig dokumentation for, at bestemmelserne kunne  

 godkendes af Københavns Fondsbørs.
 Efter at Fondsbørsens bestyrelse havde behandlet sagen på sit møde den 24.  

 januar 1989, meddelte Københavns Fondsbørs herefter i skrivelse af 25. januar  

 1989 klageren bl.a. følgende:
 »...Efter bestyrelsens opfattelse er det pågældende forslag til  

 vedtægtsbestemmelse af en sådan karakter, at det falder ind under  

 bestemmelsen i skema A, II, nr. 2, 3. afsnit, i betingelsesbekendtgørelsen,  

 jf. bekendtgørelse nr. 813 af 13. november 1986. I henhold til denne kan  

 fondsbørsbestyrelsen kun godkende en samtykkebestemmelse, hvis benyttelsen af  

 denne ikke vil kunne medføre markedsforstyrrelser.
 Under henvisning til, at bestemmelsen giver selskabet en diskretionær ret  

 til at beslutte, om de erhvervelser, der falder ind under  

 samtykkebestemmelsen, skal godkendes eller ej, samt at dette vil betyde en  

 usikkerhed for, om erhvervelser vil blive godkendt eller ej, finder  

 fondsbørsbestyrelsen ikke at kunne udelukke, at bestemmelsen vil kunne  

 medføre markedsforstyrrelser.
Fondsbørsbestyrelsen kan herefter ikke godkende det forelagte forslag til  

 vedtægtsændring for K Bank.« En samtidig udsendt pressemeddelelse havde følgende indhold:
 »...Fondsbørsbestyrelsen har på sit møde den 24. januar 1989  

 behandlet spørgsmålet om godkendelse af et forslag til vedtægtsændringer for  

 K Bank.
 Forslagets gennemførelse ville indebære, at visse overdragelser af aktier  

 i banken til en erhverver, der har eller ved erhvervelsen ville opnå 10%  

 eller mere af bankens aktiekapital, skulle godkendes af banken.
 I henhold til de for selskaber gældende betingelser for optagelse til  

 notering på Københavns Fondsbørs, kan fondsbørsbestyrelsen kun acceptere  

 bestemmelser af denne karakter, samtykkebestemmelser, for så vidt disse ikke  

 efter fondsbørsbestyrelsens opfattelse vil kunne medføre  

 markedsforstyrrelser.
Idet fondsbørsbestyrelsen fandt, at det ikke kan udelukkes, at en  

 bestemmelse som foreslået af K Bank vil kunne medføre markedsforstyrrelser,  

 besluttedes det ikke at godkende den pågældende vedtægtsbestemmelse.« I skrivelse af 25. januar 1989 og i en supplerende skrivelse af 18. april  

 1989 indbragte advokat K herefter på klagerens vegne Københavns Fondsbørs  

 afgørelse for Finanstilsynet i medfør af § 43 i lov om Københavns Fondsbørs,  

 lovbekendtgørelse nr. 536 af 8. september 1988. I de nævnte skrivelser gør  

 klageren bl.a gældende:
 »...Som bilag 1A vedlægger jeg en pressemeddelelse om Fondsbørsens  

 afgørelse.
 Ifølge pressemeddelelsen er afgørelsen begrundet således:
»Idet fondsbørsbestyrelsen fandt, at det ikke kan udelukkes, at en  

 bestemmelse som foreslået af K Bank vil kunne medføre markedsforstyrrelser,  

 besluttedes det ikke at godkende den pågældende vedtægtsbestemmelse.« Samtidig har jeg imidlertid modtaget selve afgørelsen, og dennes  

 begrundelse er ganske anderledes og viser, at Københavns Fondsbørs  

 tilsyneladende helt har misforstået rækkevidden af sin kompetence efter skema  

 A, II, nr. 2 til EF-direktivet fra 1979.
 Fondsbørsen skriver, efter at have omtalt den nævnte bestemmelse,  

 følgende:
 »I henhold til denne kan fondsbørsbestyrelsen kun godkende en  

 samtykkebestemmelse, hvis benyttelsen af denne ikke vil kunne medføre  

 markedsforstyrrelser.
 Under henvisning til, at bestemmelsen giver selskabet en diskretionær ret  

 til at beslutte, om de erhvervelser, der falder ind under  

 samtykkebestemmelsen, skal godkendes eller ej, samt at dette vil betyde en  

 usikkerhed for, om erhvervelsen vil blive godkendt eller ej, finder  

 fondsbørsbestyrelsen ikke at kunne udelukke, at bestemmelsen vil kunne  

 medføre markedsforstyrrelser.« ..........
Afgørelsen går fejlagtigt ud fra, jfr. den citerede begrundelse, at selve  

 den usikkerhed, som principielt altid er knyttet til en samtykkebestemmelse,  

 indebærer risiko for markedsforstyrrelser.
Dette er det samme som en  

 definitiv udelukkelse af enhver samtykkebestemmelse - og herved gør  

 Fondsbørsen sig skyldig i en forkert retsanvendelse.
Fondsbørsen skulle  

 konkret have efterprøvet, om der var risiko for markedsforstyrrelser, og  

 Fondsbørsen burde herved have lagt vægt på, at den, der skal overskride 10%  

 grænsen for Jyske Banks vedkommende, skal investere godt 200.000.000 kr.  

 (nemlig 10% af nominelt 462.000.000 kr. a ca. kurs 460). Det forekommer  

 indlysende, at der ikke kan påvises nogen konkret risiko for  

 markedsforstyrrelser.
Andre hensyn må Fondsbørsen ikke varetage ved  

 administrationen af sin beføjelse efter 1979-direktivets skema A, II, nr. 2.
 Ved brev af 29. december 1988 havde Erhvervs- og Selskabsstyrelsen  

 godkendt formuleringen af vedtægtsændringen. ..........
 I sin egenskab af stadfæstelsesmyndighed havde Finanstilsynet ved  

 skrivelse af 16. ds. for sit vedkommende godkendt ændringen, .......... Herom  

 var Fondsbørsen underrettet. ..........
 En nærmere analyse af de selskabs- og børsretlige spørgsmål, som sagen  

 rejser, indeholdes i mit brev af 24. marts 1988 til Københavns Fondsbørs.  

 .......... I stikordsform fremhæver jeg fra brevets argumentation særligt  

 følgende:
 Der er allerede noteret 3 selskaber med absolutte ejerloftsbestemmelser.  

 Dette har ikke givet anledning til markedsforstyrrelser.
EF-direktivet fra 1979, som styrer børsbetingelsesbekendtgørelsen, giver  

 udtrykkelig hjemmel til en samtykke bestemmelse, jfr. direktivets skema A,  

 punkt II, nr. 2. Denne bestemmelse i direktivet overlader ikke en fuldstændig  

 skønsfrihed til de nationale børsmyndigheder. »Skønnet« er  

 tværtimod stærkt bundet, nemlig af spørgsmålet om, hvorvidt administrationen  

 af samtykkeklausulen vil medføre markedsforstyrrelser.
Da det af bankens  

 seneste, af de to andre myndigheder godkendte, formulering fremgår, at  

 klausulen skal administreres, så den ikke medfører markedsforstyrrelser, har  

 Fondsbørsen til enhver tid beføjelse til at standse noteringen, hvis denne  

 betingelse ikke opfyldes.
 Fondsbørsen har tidligere haft betænkeligheder over, hvorvidt klausulen  

 kan medføre brud på grundlæggende selskabs- og børsretlige lighedsprincipper.  

 Med den seneste formulering af klausulen er sådanne betænkeligheder  

 udelukket.
 Herefter gør jeg på bankens vegne gældende, at Fondsbørsen har anlagt en  

 regelfortolkning, som er i strid med EF-direktivet, for hvilket  

 børsbetingelsesbekendtgørelsen naturligvis må vige.
Når 3 allerede børsnoterede selskaber har absolutte ejerloftsbestemmelser,  

 og når disse vil blive accepteret for de nye sparekasseaktieselskaber,  

 indebærer det et brud på forvaltningsretlige lighedsprincipper og på  

 bankernes berettigede forventninger at nægte vedtægtsændringernes  

 godkendelse.
Nægtelsen vil tillige gøre AL § 172, som udgør hjemmelen til  

 vedtægtsændringen, illusorisk.
 Jeg henviser til argumentationen side 6-8 i mit brev af 24. marts 1988  

 vedrørende det i praksis stærkt følte behov for vedtægtsændringen.
Endvidere henviser jeg til brevets side 10-15, der indeholder en  

 omhyggelig gennemgang af retsstillingen på andre børser.
Gennemgangen viser,  

 at en stadfæstelse af afslaget fra Københavns Fondsbørs vil distancere denne  

 fra de øvrige fondsbørser og derfor allerede på kort sigt være til skade for  

 danske børsretlige konkurrencehensyn...
.......... Værket Lucy Smith: Kampen på aksjemarkedet.
Jeg henviser  

 særligt til dettes side 177ff angående forholdet mellem selskabslovgivningen  

 og børslovgivningen.
Professor Smith antager her, jfr. side 180 og side 182,  

 at de børsretlige krav ikke må blive så strenge, at de gør reglerne i  

 aktieselskabsloven illusoriske, men at de tværtimod må fortolkes i  

 overensstemmelse med disse.
I denne forbindelse gør jeg gældende, at  

 Fondsbørsens afgørelse netop tilsidesætter AL § 172, der har til formål at  

 tillade selskaber at værne sig mod overtagelsesforsøg.
Endelig er Fondsbørsens afgørelse klart i strid med intentionerne bag 2.  

 bankharmoniseringsdirektiv (udkast), der netop vil tillade nationale  

 myndigheder at forbyde erhvervelse af mere end 10% af aktiekapitalen i en  

 bank...' Den af advokat K i skrivelsen af 25. januar 1989 omtalte redegørelse af  

 24. marts 1988 til Københavns Fondsbørs er vedhæftet kendelsen som bilag I.  

 Det i redegørelsen af 24. marts 1988 nævnte responsum er vedhæftet kendelsen  

 som bilag II.
 I skrivelse af 6. marts 1989 har Københavns Fondsbørs efter at have haft  

 advokat K's indlæg af 25. januar 1989 med de nævnte bilag til udtalelse bl.a.  

 udtalt følgende:
»...Det anføres, »at Københavns Fondsbørs tilsyneladende helt  

 har misforstået rækkevidden af sin kompetence efter skema A, II, nr. 2, til  

 EF-direktivet fra 1979«, jf. herved nederst på s. 1. Dette begrundes  

 med, at der ikke fra fondsbørsbestyrelsens side er foretaget en konkret  

 bedømmelse af det forelagte forslag til vedtægtsændring.
Synspunktet går igen  

 midt på s. 2 i klageskrivelsen.
Hertil skal bemærkes, at det er Fondsbørsens  

 opfattelse, at det ikke kan udelukkes, at samtykkebestemmelser af et så  

 generelt og bredt indhold, som giver selskabet en diskretionær ret til at  

 beslutte, om erhvervelser skal godkendes eller ej, kan medføre  

 markedsforstyrrelser.
Den af K Bank ønskede bestemmelse er formuleret  

 således, at der ikke på forhånd er retningslinier af nogen art for, hvorledes  

 den vil blive administreret.
En investor vil således ikke på forhånd vide, om  

 han vil kunne opnå selskabets samtykke.
Samtykkebestemmelser kan være  

 formuleret på mange forskellige måder, og der kan herunder være givet mere  

 eller mindre detaljerede retningslinier for administrationen heraf.  

 Fondsbørsen har foretaget det skøn, som bestemmelsen foreskriver:  

 bestemmelser formuleret så bredt og uden retningslinier af nogen art, sådan  

 som det er tilfældet for det af K Bank forelagte, skønnes at være af en sådan  

 karakter og have et sådan indhold, at markedsforstyrrelser ikke kan  

 udelukkes.
Der kan ikke herimod argumenteres med, at der skal investeres godt  

 200 mill.kr., idet den pågældende vedtægtsbestemmelse jo netop gælder  

 tilfælde, hvor en erhverver har eller ved en erhvervelse opnår 10% eller mere  

 af bankens aktiekapital.
Der kan således være tale om ganske ubetydelige  

 aktieposter i forhold til de 200 mill. kr.
Fondsbørsen finder således, at man har udført det skøn, som er påkrævet,  

 og finder samtidig, at skønnet er udøvet inden for de rammer, der gives.
Det  

 forhold, at det i selve vedtægtsforslaget er anført, at bestemmelsens  

 administration ikke må medføre markedsforstyrrelser, har ingen betydning for  

 Fondsbørsens afgørelse.
I henhold til de anførte regler er det jo netop  

 fondsbørsbestyrelsen, som skal foretage vurderingen.
Det er ikke  

 tilstrækkeligt at henvise til, jf. nederst s. 3, at Fondsbørsen har mulighed  

 for at standse noteringen, hvis denne betingelse (at markedsforstyrrelser  

 ikke indtræder) ikke opfyldes.
I henhold til bestemmelsen skal  

 fondsbørsbestyrelsen jo netop vurdere, om en vedtægtsbestemmelse vil kunne  

 medføre markedsforstyrrelser.
I klageskrivelsen anføres videre, at der på Københavns Fondsbørs i dag er  

 noteret 3 selskaber med absolutte ejerloftsbestemmelser.
Spørgsmålet synes  

 ikke at have relevans for vurderingen af den aktuelle vedtægtsbestemmelse,  

 som jo netop er en samtykkebestemmelse.
Spørgsmålet om indførelse af  

 ejerloftsbestemmelser i de nye sparekasseaktieselskaber har således herefter  

 heller ingen relevans for det spørgsmål, som klageskrivelsen vedrører.  

 Investorerne ved i disse tilfælde, at der er et loft og, at der ikke kan  

 dispenseres.
Om henvisningen til retsstillingen på andre børser bemærkes, at  

 Fondsbørsen fortsat er af den opfattelse, at man kun i begrænset omfang på  

 andre børser inden for EF-området accepterer omsættelighedsbegrænsninger af  

 nogen art.
Fondsbørsen har tidligere foretaget en rundspørge til forskellige  

 børser, herunder til fondsbørserne i London, Frankfurt og Paris, og har fået  

 svar, som bekræfter dette.
Den gennemgang af forholdet til udenlandske  

 børser, som er foretaget i A's brev af 24. marts 1989, og som der henvises  

 til i klageskrivelsen på s. 4, synes ikke at tale derimod.
I øvrigt bemærkes,  

 at retstilstanden på udenlandske fondsbørser ikke har betydning for  

 fondsbørsbestyrelsens afgørelser i skønsmæssige sager i medfør af  

 betingelsesbekendtgørelsen.
I klageskrivelsen s. 5 henvises til et norsk værk af professor Lucy Smidt,  

 hvori det tilsyneladende antages, at de børsretlige krav ikke må blive så  

 strenge, at de gør reglerne i selskabsloven illusoriske, men at de tværtimod  

 må fortolkes i overensstemmelse med disse.
Lucy Smidt præciserer i sin bog,  

 at såfremt forhold af selskabsretlig art, som er udtømmende reguleret i  

 aktieselskabsloven, ønskes skærpet, kræver dette som udgangspunkt særskilt  

 hjemmel i børsloven, for at et børsreglement skal kunne indeholde en  

 modstridende regel.
I Danmark er det imidlertid således, at alle regler i  

 fondsbørsbekendtgørelserne er udstedt med hjemmel i fondsbørsloven.
Den i  

 klageskrivelsen anførte argumentation kan således ikke overføres til danske  

 forhold, da den baserer sig på en anden regulering af børsforholdene.
I klageskrivelsen henvises endeligt til, at Fondsbørsens afgørelse skulle  

 være i klart strid med intentionerne bag udkastet til 2.  

 bankharmoniseringsdirektiv.
Fondsbørsen finder generelt ikke at skulle udtale  

 sig om direktivforslag på andre reguleringsområder.
Fondsbørsen kan  

 imidlertid ikke se, at det nævnte direktivudkast skulle indeholde en  

 bestemmelse, som anført i klageskrivelsen.
For så vidt der i klageskrivelsen  

 refereres til artikel 9 i direktivudkastet, bemærkes, at samme bestemmelses  

 stk. 3 foreskriver, at de kompetente myndigheder i tilfælde af, at aktionærer  

 gør deres indflydelse gældende på en måde, der vil kunne skade en forsvarlig  

 og sund ledelse af en bank, skal træffe de fornødne foranstaltninger til at  

 bringe denne situation til ophør, herunder bl.a. ved at ophæve stemmeretten.  

 For så vidt der i klageskrivelsen henvises til denne bestemmelse, finder  

 Fondsbørsen ikke, at den har nogen forbindelse med det i nærværende sag  

 rejste spørgsmål...' Advokat K har i den anledning i skrivelse af 18. april 1989 og et  

 medfølgende notat »Bemærkninger fra advokat K til Fondsbørsens udtalelse  

 af 6. marts 1989 til Finanstilsynet i klagesagen K Bank A/S contra Københavns  

 Fondsbørs« fastholdt sine argumenter og bl.a. fremhævet:
at 10% grænsen svarer til en kursværdi på 200 mill. kr., og at  

 vedtægtsændringen herefter er betydningsløs for enhver anden børshandel at reglen i vedtægtsforslaget derfor kun vanskeligt kan medføre  

 markedsforstyrrelser, og at det iøvrigt påhviler Københavns Fondsbørs at  

 bevise, at der er grund til at frygte markedsforstyrrelser at andre selskaber med lavere, men indispensable grænser (egentligt  

 ejerloft) er noteret at Københavns Fondsbørs afslag derfor er sket uden en konkret prøvelse  

 inden for rammerne af direktivets skema A og af de elementer i loven, som  

 binder skønnet at afslaget overfor K Bank A/S indeholder et brud på en  

 forvaltningsretlig lighedsgrundsætning sammenholdt med andre pengeinstitutter at det er urigtigt, når Københavns Fondsbørs gør gældende, at K Banks  

 bestyrelse har en diskretionær ret til at give og afslå dispensation, idet  

 vedtægtsforslaget indebærer, at banken er stærkt regelbundet i henseende til  

 automatisk dispensation ved strukturændring, automatisk dispensation ved  

 rekonstruktion, til at administration, der kan medføre markedsforstyrrelser  

 er forbudt, til ligebehandling af aktionærer samt til, at kun (nye)  

 erhvervelser hos en investor, der har investeret 200 mill. kr., kræver  

 dispensation samt endelig at børsreglerne er sekundære i forhold til selskabslovgivningen, og at  

 Fondsbørsens beslutning fører henimod at gøre AL § 172 illusorisk.
 I skrivelse af 2. maj 1989 til Finanstilsynet har Fondsbørsen i den  

 anledning henholdt sig til skrivelsen af 6. marts 1989 og bl.a. supplerende  

 udtalt:
»...Fondsbørsen har i skrivelsen af 6. marts 1989 redegjort for  

 baggrunden for, at fondsbørsbestyrelsen har fundet, at markedsforstyrrelser  

 ikke vil kunne udelukkes ved den af K Bank foreslåede vedtægtsændring.  

 Klageren postulerer fortsat, at der ikke fra fondsbørsbestyrelsens side er  

 udøvet noget skøn, ligesom klageren tilsyneladende forsøger at fastsætte sin  

 egen fortolkning af, hvad begrebet »markedsforstyrrelser«  

 indebærer, eller måske specielt hvad det ikke indebærer.
I henhold til  

 betingelsesbekendtgørelsen er det fondsbørsbestyrelsen, som har denne  

 kompetence.
I henhold til den foreslåede vedtægtsbestemmelse vil K Bank, med mindre  

 man er uden for de snævre områder omfattende en strukturændring eller en  

 rekonstruktion, kunne acceptere eller nægte en erhvervelse af aktier af den  

 nævnte størrelsesorden, blot man overholder kravet om lige behandling af  

 aktionærerne.
Fondsbørsbestyrelsen må fastholde, at inden for dette område  

 vil banken have en diskretionær ret til at træffe afgørelsen.
Uanset det  

 fremførte om, at en administration, der kan medføre markedsforstyrrelser, er  

 forbudt, er der ingen tvivl om, at vurderingen af, om markedsforstyrrelser  

 vil kunne indtræffe, skal foretages af fondsbørsbestyrelsen og ikke af  

 selskabet selv.
Når det på ny af klageren fremføres, at den pågældende  

 vedtægtsbestemmelse af banken vil blive administreret, således at  

 markedsforstyrrelser ikke vil forekomme, er der jo i realiteten tale om, at  

 man forsøger at fratage fondsbørsbestyrelsen dens kompetence i henhold til  

 reglerne.
At der, som anført af klageren, kræves en investering på ca. 200 mill.  

 kr., for at en enkelt aktionær skal overskride grænsen på 10%, har fortsat  

 ikke den betydning, som klageren hævder.
Dels vil der ikke være tale om, at  

 der på en gang skal investeres et beløb af denne størrelsesorden, og dels vil  

 markedsforstyrrelser også kunne indtræde, selv om der i praksis kun vil være  

 tale om en, relativt, begrænset kreds af investorer, som potentielt vil kunne  

 investere dette beløb.
For den kreds vil den foreslåede vedtægtsbestemmelse  

 kunne skabe usikkerhed og dermed markedsforstyrrelser.
Der er således fra fondsbørsbestyrelsens side udøvet et skøn, og dette  

 skøn er utvivlsomt foretaget inden for de rammer, som  

 betingelsesbekendtgørelsen lægger.
Det er naturligvis korrekt, at der er tale  

 om en forhåndsafgørelse, men dette kan ikke kritiseres: tværtimod kræver  

 bestemmelsen dette af fondsbørsbestyrelsen.
Klageren anfører, at der er sket et brud på en forvaltningsretlig  

 lighedsgrundsætning.
Fondsbørsen må fastholde, at der i sagen om de  

 foreslåede ændringer af K Banks vedtægter er tale om en anden situation, end  

 den der vedrører de allerede noterede selskaber med absolutte  

 ejerbegrænsninger.
Det for Fondsbørsen særlige betænkelige i  

 vedtægtsforslaget fra K Bank er netop, at der ikke på forhånd er givet  

 retningslinier for bankens afgørelser.
Mere generelt kan anføres, at en  

 afgørelse truffet i en konkret sag naturligvis ikke, særligt for så vidt der  

 er forløbet en vis tid, kan binde fremtidige beslutninger...
...Fondsbørsen finder det ikke af principiel betydning for spørgsmålet, om  

 den såkaldt »virkelige« situation vil være, at en investor vil  

 optage forhåndskontakt med banken.
Det må dog hertil anføres, at for så vidt  

 det er nødvendigt at optage forhåndskontakt med selskaber for overhovedet at  

 kunne bedømme, om man kan foretage en investering, vil dette efter  

 Fondsbørsens opfattelse klart støtte antagelsen af, at markedsforstyrrelser  

 kan indtræde...
...Fondsbørsen skal endelig, for god ordens skyld, gøre opmærksom på  

 indholdet og systematikken i betingelsesbekendtgørelsen, skema A, II, nr. 2.  

 Første afsnit foreskriver, at aktierne (som optages til notering) skal være  

 frit omsættelige.
Tredje afsnit bestemmer, at fondsbørsbestyrelsen kan  

 fravige bestemmelsen i første afsnit for så vidt angår samtykkebestemmelser,  

 hvis benyttelsen heraf ikke vil kunne medføre markedsforstyrrelser.
Heraf  

 følger dels, at samtykkebestemmelser generelt antages at være  

 omsættelighedsbegrænsende, og dels, at der alene er tale om en mulighed for  

 fondsbørsbestyrelsen til at godkende sådanne bestemmelser...' III.
Klagen til ankenævnet af 14. juni 1989 og 5. juli 1989.
 I skrivelse af 14. juni 1989 til ankenævnet har advokat K for klageren  

 foreløbig henvist til sine bemærkninger til Finanstilsynet af 18. april 1989,  

 jf. ovenfor.
Klageren har endvidere anmodet om, at sagen præjudicielt forelægges for De  

 europæiske Fællesskabers domstol i medfør af EØF-traktatens artikel 177, da  

 sagen i høj grad vil bero på fortolkningen af et EF-direktiv fra 1979 om  

 betingelserne for børsnotering af selskaber.
Klageren har herved anført, at  

 der i domstolens praksis er fortilfælde for, at domstolslignende  

 administrative organer får forelæggelsesret.
 Advokat K har i skrivelse af 5. juli 1989 til ankenævnet afgivet et  

 supplerende indlæg, hvori bl.a. er anført følgende:
»...Det dilemma , som banken befinder sig i - og som har medført, at  

 banken har fundet det fornødent at indbringe for Erhvervsankenævnet både  

 Erhvervs- og Selskabsstyrelsens afslag på en absolut ejerloftsbestemmelse og  

 Fondsbørsens afslag på en samtykkebestemmelse - hidrører fra, at Erhvervs- og  

 Selskabsstyrelsen tillader en samtykkebestemmelse, men afslår en absolut  

 ejerloftsbestemmelse, mens Fondsbørsen tillader en ejerloftsbestemmelse, men  

 afslår en samtykkebestemmelse uden nærmere at have efterprøvet, om  

 sidstnævnte faktisk vil medføre markedsforstyrrelser.
Fondsbørsens holdning  

 er for restriktiv.
Inden for en grænse på 10% af aktiekapitalen er der  

 rigelige muligheder for at tilfredsstille omsætningsbehovet.
Dette fremgår af  

 erfaringerne med selskab A, som selv med en absolut ejerbegrænsning på 2,5%  

 af aktiekapitalen har været et af de mest omsatte papirer på Fondsbørsen.  

 Hertil kommer, at en banks bestyrelse ved administrationen af  

 samtykkebestemmelsen - i henhold til den for Fondsbørsen af mig på K Banks  

 vegne forelagte formulering af vedtægtsbestemmelsen - er forpligtet til at  

 give erhververne af bankens aktier ligelig behandling.
Da nu Industriministeriets Erhvervsankenævn både har fået indbragt den  

 selskabsretlige klage over Erhvervs- og Selskabsstyrelsen og den børsretlige  

 klage over Fondsbørsen, må det tilkomme nævnet at træffe beslutning om, i  

 hvilket omfang og gennem hvilke vedtægtsbestemmelser bankaktieselskaber  

 således skal have ret til at beskytte sig mod fjendtlige overtagelser.
At  

 denne ret bør bestå, burde være utvivlsomt...
 ...Størst vægt tillægger jeg klagen over afgørelsen fra Fondsbørsen, der  

 ganske har undladt at udøve det skøn (nemlig over risikoen for  

 markedsforstyrrelser), som det i henhold til EF-direktivet af 1979 påhviler  

 Fondsbørsen at udøve.
 Endvidere synes Fondsbørsen at have overset, at ændringens faktiske  

 virkning alene er at give banken mulighed for - under fuld iagttagelse af  

 principper om lighed mellem aktionærer - at modsætte sig, at der samles  

 aktier til en kursværdi af over 250.000.000 kr. hos en aktionær (10% af en  

 aktiekapital stor 600.000.000 kr. a kurs 420).
En investor, der interesserer sig for en så stor investering, vil altid  

 optage forhåndskontakt med banken.
Opnår han ikke herved forhåndstilsagn om  

 dispensation, vil han slet ikke købe den store post.
Fejlagtigt synes Fondsbørsen at gå ud fra, at investor først vil runde de  

 nævnte 250.000.000 kr. i aktiebesiddelse, at investor dernæst spørger banken  

 om erhvervelsen - og får afslag, og at denne situation kan forekomme så  

 hyppigt og være så besværlig, at dette kan indebære de af EF-direktivet  

 omtalte »markedsforstyrrelser«.
Denne holdning fra Fondsbørsen  

 forekomme ganske urealistisk.
 Vedtægterne i den foreliggende skikkelse (en samtykkeregel med en grænse  

 på 10% og med indbyggede forskrifter om ligelig behandling af aktionærerne)  

 er godkendt af både Erhvervs- og Selskabsstyrelsen (som  

 registreringsmyndighed) og af Finanstilsynet (i dettes egenskab af  

 tilsynsmyndighed)...
 ...Der mangler derfor nu alene Fondsbørsens godkendelse.
Bestemmelsen vil aldrig kunne være til hinder for en fornøden  

 strukturændring eller rekonstruktion.
Dette fremgår af selve  

 vedtægtsformuleringen.
Andre selskaber, som har lavere - endog indispensable - procentgrænser,  

 nemlig på henholdsvis 2,5% (selskab A) og 6% (selskabs B), er noteret på  

 Københavns Fondsbørs, uden at dette har medført markedsforstyrrelser.
Det  

 indebærer altså et brud på den forvaltningsretlige lighedsgrundsætning, som  

 det også må påhvile Fondsbørsen at iagttage, hvis der meddeles afslag til K  

 Bank.
Fondsbørsen synes ikke at have ulejliget sig med at efterprøve konkret, om  

 der kan indtræde markedsforstyrrelser.
Fondsbørsen har herved undladt at  

 udøve det skøn, som det efter EF-direktivet af 1979 påhviler Fondsbørsen at  

 udøve.
Forvaltningsmyndigheden må ikke på forhånd afvise at udøve det skøn,  

 der påhviler den efter direktivet.
Dispensationsbestemmelsen i samtykkereglen er stærkt regelbundet og  

 overlader således ikke bankens bestyrelse mulighed for vilkårlighed.
De faste  

 regler indebærer 1. automatisk dispensation ved strukturændring, 2. automatisk dispensation ved rekonstruktion, 3. vedtægtsbestemmelsen må ikke administreres, så den medfører  

 markedsforstyrrelser, 4. aktionærerne skal behandles ligeligt, 5. kun (nye) erhvervelser hos en investor, der har investeret ca.  

 250.000.000 kr., kræver dispensation.
De børsretlige regler skal - som det fremhæves af professor Lucy Smidt i  

 det værk, hvortil jeg har henvist i mine tidligere til ankenævnet fremsendte  

 argumentationsindlæg - administreres, så de ikke forhindrer efterlevelsen af  

 vigtige selskabsretlige principper.
Fondsbørsen må ikke administrere  

 1979-direktivet (og den ved dette til Fondsbørsen overførte beføjelse) på en  

 måde, som gør aktieselskabslovens § 172 illusorisk. § 172 hjemler netop en  

 regel som den af K Bank ønskede - krav om selskabets samtykke til  

 aktieoverdragelser.
K Bank har udformet sine vedtægter som »det mindre i  

 det mere«, således at samtykke kun kræves til visse større  

 overdragelser.
Dette ligger ganske inden for rammerne af § 172 - men  

 Fondsbørsen søger nu at gøre denne vigtige lovbestemmelse illusorisk, skønt  

 den netop blev indført med henblik på at værne selskaber mod fjendtlig  

 overtagelse...' Finanstilsynet har anmodet Kammeradvokaten om at repræsentere tilsynet for  

 ankenævnet.
I anledning af ankenævnets anmodning af 5. juli 1989 til  

 Finanstilsynet om en redegørelse har Kammeradvokaten herefter afgivet et  

 indlæg betegnet »svarskrift« af 6. december 1989. Svarskriftet har  

 følgende indhold:
 »...I ovennævnte sag giver jeg møde for Finanstilsynet, på hvis vegne  

 jeg nedlægger påstand om stadfæstelse af den påklagede afgørelse dateret 19.  

 maj 1989.
 Det gøres gældende, at Københavns Fondsbørs har handlet indenfor sine  

 beføjelser ved den trufne afgørelse, meddelt i skrivelse af 25. januar  

 1989...
 ...Finanstilsynet har ved sin påklagede afgørelse tilsluttet sig det af  

 Københavns Fondsbørs udøvede skøn.
 Det bemærkes herom, at efter § 43 stk. 2 i lovbekendtgørelse nr. 536 af 8.  

 september 1988 om Københavns Fondsbørs kan Industriministeriets  

 Erhvervsankenævn kun behandle retlige spørgsmål i klagesager under denne lov.
Klagerne har ikke påvist, at Københavns Fondsbørs eller Finanstilsynet i  

 de nævnte afgørelser har begået retlige fejl.
Når disse to instanser er af  

 den opfattelse, at den omtvistede vedtægtsbestemmelse om ejerskabsmaksimering  

 kan medføre markedsforstyrrelse, er der tale om et skøn.
Når skønnet falder  

 ud til, at vedtægtsbestemmelsen kan medføre markedsforstyrrelser, er det med  

 rette, at man ikke har villet godkende vedtægtsbestemmelsen.
 Det kan oplyses, at de faktorer, Fondsbørsen og Finanstilsynet har lagt  

 til grund for deres afgørelser, kan resumeres som følger:
Den væsentligste begrundelse er den diskretionære dispensationsmulighed,  

 som den omtvistede vedtægtsbestemmelse indeholder.
Finanstilsynet er ikke  

 enig med klagerne i, at dispensationsmuligheden er således reguleret i  

 vedtægterne, at dispensationsmuligheden ikke er diskretionær.
Hertil kommer, at et samtykke overfor K Bank ville have en afsmittende  

 effekt i form af præjudikatsvirkning i fremtidige sager.
Grundreglen for  

 aktier, der handles på Københavns Fondsbørs, er at aktierne skal være frit  

 omsættelige.
Et samtykke til K Bank i nærværende sag, ville indebære, at  

 Københavns Fondsbørs for fremtiden efter principperne om lovmæssig  

 forvaltning måtte samtykke i på det nærmeste hvilke som helst  

 vedtægtsbestemmelser i andre selskaber med en diskretionær ret for  

 bestyrelsen til at give eller nægte samtykke.
Det bemærkes til yderligere belysning af sagen, at det omtvistede punkt  

 har betydning overfor nuværende aktionærer, som ved vedtægtsbestemmelsen,  

 hvis den blev godkendt, ville miste rettigheder, som de har nu.
Der kan være  

 tale om nuværende aktionærer, som ønsker at forøge deres ejerskab af aktier i  

 K Bank, og der kan være tale om nuværende aktionærer, hvis aktiers værdi  

 ville stige ved mulige opkøb af aktierne i K Bank, foretaget af trediemand.
Klagerne gør gældende, at de med den foreliggende afgørelse bliver stillet  

 ringere end andre selskaber.
Hertil anføres, at Finanstilsynet er under alle  

 omstændigheder ikke bundet af tidligere afgørelser i Københavns Fondsbørs om  

 andre selskabers vedtægtsbestemmelser om ejerskabsmaksimering, ligesom  

 Københavns Fondsbørs er berettiget til at ændre sin praksis i retning af at  

 stille større krav i henseende til aktiernes frie omsættelighed.
Om dette  

 anbringende på klagernes side bemærkes imidlertid, at efter det for  

 finanstilsynet oplyste er afgørelsen i nærværende sag ikke i modstrid med  

 tidligere afgørelser i Københavns Fondsbørs for andre selskaber.
 Det eneste retlige anbringende fra klagerens side går ud på, at den  

 påklagede afgørelse er i strid med Rådets direktiv af 5. marts 1989  

 (78/279/EØF), i direktivets skema A II pkt. 2.
Herom bemærkes, at hovedreglen i den citerede bestemmelse er, at aktierne  

 skal være frit omsættelige.
I bestemmelsens tredie afsnit, som klagerne  

 påberåber sig, findes - i modsætning til hvad klagerne gør gældende - ikke  

 nogen regel, der pålægger Fondsbørsen at fravige den nævnte hovedregel.
Den  

 nævnte regel går ud på, at Fondsbørsen kun må give dispensation, hvis  

 vedtægtsbestemmelsen ikke vil kunne medføre markedsforstyrrelser.
Klagernes  

 anbringende forudsætter, at den nævnte bestemmelse skulle have det videre  

 indhold, som den ikke har, at Fondsbørsen skulle være forpligtet til at  

 meddele dispensation fra hovedreglen, hvis vedtægtsbestemmelsen ikke vil  

 kunne medføre markedsforstyrrelser.
Den af klagerne påberåbte bestemmelse i  

 direktivet går med andre ord ikke ud på, at fondsbestyrelsen i noget tilfælde  

 er forpligtet til at give dispensation fra hovedreglen om aktiernes frie  

 omsættelighed.
Den af klagerne påberåbte bestemmelse i direktivet indeholder heller ikke  

 nogen angivelse af størrelsen af den eventuelle markedsforstyrrelse.
Klagerne  

 anfører i deres anbringender, at den mulige markedsforstyrrelse i nærværende  

 sag er lille og fjerntliggende.
Denne opfattelse deles ikke af Københavns  

 Fondsbørs og af Finanstilsynet, men det gøres først og fremmest gældende, at  

 spørgsmålet er uden betydning for nærværende sag for Industriministeriets  

 Erhvervsankenævn.
Dernæst gøres det gældende, at klagernes standpunkt  

 indeholder den selvmodsigelse, at klagerne på den ene side gør gældende, at  

 vedtægtsbestemmelsen kun vil have ringe og fjerntliggende betydning for  

 omsætningen af klagernes aktier, men på den anden side i og med at klagerne  

 har påklaget afgørelsen må forudsætte, at vedtægtsbestemmelsen er af  

 væsentlig betydning for klagerne.
Endvidere gøres det for Finanstilsynet  

 gældende, at de af klagerne anførte beløb om aktier til en kursværdi af over  

 200 mio. kr. ikke medfører, at markedsforstyrrelsen er hverken ringe eller  

 fjerntliggende.
En investering på 200 mio. kr. er for institutionelle  

 investorer i EF ikke noget stort beløb.
Man må tværtimod regne med, at  

 vedtægtsbestemmelsen, hvis den blev godkendt, ville gøre investering i  

 klagernes aktier uinteressant for mange institutionelle investorer indenfor  

 EF.
Ved udtrykket institutionelle investorer skal i denne forbindelse bl.a  

 forstås virksomheder inden for bank-, forsikrings- og på anden måde  

 finansverdenen.
 Om det EF-retlige spørgsmål, som gøres gældende af klagerne, bemærkes, at  

 jeg ikke vil udelukke, at Industriministeriets Erhvervsankenævn kan få  

 EF-domstolens tilladelse til, at Industriministeriets Erhvervsankenævn  

 forelægger et spørgsmål i sagen for EF-domstolen.
Forelæggelse af spørgsmål for EF-domstolen forudsætter imidlertid, at den  

 myndighed, der stiller spørgsmålet til EF-domstolen, er af den opfattelse, at  

 den EF-retlige regel er af tvivlsomt indhold.
En sådan tvivl foreligger ikke  

 i nærværende sag.
Den af klagerne påberåbte bestemmelse i direktivet bilag A  

 indeholder en begrænsning af mulighederne for at give dispensation, men  

 indeholder ikke nogen angivelse af nogen pligt til i noget tilfælde at give  

 en dispensation.
Reglen er derfor på det omtvistede punkt af utvivlsomt  

 indhold.
Dette er så meget mere gældende, som at bestræbelserne efter  

 EF-traktaten går i retning af at liberalisere omsætningen og i videst muligt  

 omfang sikre den frie bevægelighed af værdierne indenfor EF.
Der er intet som  

 helst holdepunkt for klagernes anbringende gående ud på, at der skulle være  

 et EF-retligt tvivlsomt spørgsmål i sagen i retning af, at Ef-domstolen  

 skulle kunne komme til den afgørelse, hvis sagen bliver forelagt for  

 EF-domstolen, at klagerne har et EF-retligt krav på en vedtægtsbestemmelse,  

 der vil mindske klagernes aktiers frie bevægelighed.
Den frie bevægelighed  

 tilsiger selvsagt, at klagernes aktier skal være frit omsættelige, således at  

 institutionelle investorer i EF skal være berettiget til at opkøbe klagernes  

 aktier, hvis en institutionel investor i EF på denne måde ønsker at etablere  

 et brohoved for virksomhed i Danmark.
Klagerne henviser til norske professor Lucy Smidt.
Hertil bemærkes ganske  

 kort, at Lucy Smidt skriver om norsk ret, ikke dansk ret.
Jeg skal ikke tage  

 stilling til, om Lucy Smidt efter norsk ret indtager et standpunkt af  

 polemisk karakter.
Efter dansk ret er det imidlertid utvivlsomt, at  

 børsreglerne ikke er sekundære i forhold til selskabsreglerne, men at  

 tværtimod de danske børsregler stiller større krav end den danske  

 aktieselskabslov (§ 79 og § 172) om aktiernes fri omsættelighed og garantier  

 herfor.
Klagerne gør gældende, at Københavns Fondsbørs og Finanstilsynet har  

 meddelt et forhåndsafslag uden konkret prøvelse, og at man derved skulle have  

 sat sit skøn under en regel.
Dette anbringende fra klagerens side er efter  

 min opfattelse indholdsløst.
Der foreligger en konkret ansøgning fra klagerne  

 om godkendelse af en vedtægtsbestemmelse, og Københavns Fondsbørs og  

 Finanstilsynet har truffet afgørelse om denne anmodning fra klagerne.
Det tilføjes, at den omtvistede vedtægtsbestemmelse tidligere er godkendt  

 af Finanstilsynet efter banklovens regler.
Denne afgørelse indebærer, at man  

 ikke har anset vedtægtsbestemmelsen for at være i modstrid med bankloven.  

 Denne godkendelse fra Finanstilsynet efter banklovens regler er imidlertid  

 uden betydning for Finanstilsynets afgørelse i nærværende sag.
Finanstilsynet  

 har ikke betegnet vedtægtsbestemmelsen som værende i strid med de  

 selskabsretlige eller bankretlige regler, men kun at vedtægtsbestemmelsen må  

 anses for at være i strid med de børsretlige regler.
Det tilføjes herom, at  

 det er et tilfælde, at klagerne kan henvise til den tidligere godkendelse fra  

 Finanstilsynet.
Hvis klagerne havde været en industrivirksomhed, ville  

 klagerne ikke have kunnet henvise til nogen tidligere afgørelse fra  

 Finanstilsynet, og det kan ikke give klageren en bedre stilling, at klagerne  

 - i denne henseende tilfældigt - er en bank og ikke en industrivirksomhed.  

 For fuldstændigheds skyld tilføjes, at Finanstilsynets godkendelse af  

 vedtægtsbestemmelsen efter bankloven udtrykkeligt har taget forbehold om  

 Københavns Fondsbørs afgørelse i henseende til nærværende spørgsmål om den  

 frie omsættelighed.
På det anførte grundlag gør jeg indsigelse imod, at Industriministeriets  

 Erhvervsankenævn skal forelægge sagen for EF-domstolen, og jeg gør gældende,  

 at den påklagede afgørelse dateret 19. maj 1989 bør stadfæstes...« Efter at have stillet forskellige spørgsmål vedrørende den formelle  

 fremgangsmåde ved behandlingen af klagen for ankenævnet i skrivelse af 3.  

 januar 1990, der blev besvaret af ankenævnet ved skrivelse af 25. april 1990,  

 har advokat K ved skrivelse af 22. juni 1990, meddelt, at han frafalder  

 replik, således at han og klageren er rede til mundtlig forhandling.
 Den 13. december 1990 blev sagen samt klagen over Erhvervs- og  

 Selskabsstyrelsens afgørelse af 6. september 1988 (ankenævnets j.nr.  

 88-34.009) mundtligt forhandlet i ankenævnet.
Advokat K præciserede i den forbindelse sine retlige indsigelser, jfr. lov  

 om Københavns Fondsbørs § 43, stk. 2, men har ikke fastholdt begæringen om  

 eventuel forelæggelse for EF-domstolen.
Han gjorde herunder gældende, at  

 Københavns Fondsbørs har fortolket skema A, II, nr. 2, i bekendtgørelse nr.  

 813 af 13. november 1986 om betingelserne for optagelse til officiel notering  

 af værdipapirer på Københavns Fondsbørs forkert, idet Fondsbørsen på forhånd  

 har afvist at udøve det skøn over, hvorvidt bestemmelsen vil medføre  

 markedsforstyrrelser, som ifølge bekendtgørelsen er betingelsen for, om en  

 omsættelighedsindskrænkning må forefindes.
Fondsbørsen har ikke et helt frit  

 skøn til at acceptere henholdsvis nægte samtykkeklausuler.
En fravigelse af  

 kravet om fri omsættelighed må administreres i overensstemmelse med  

 bekendtgørelsen, hvilket indebærer, at Fondsbørsen skulle have efterprøvet,  

 om der konkret forelå risiko for markedsforstyrrelser.
Reglen skal administreres i overensstemmelse med almindelige  

 forvaltningsretlige lighedsgrundsætninger.
Fondsbørsen har tidligere  

 accepteret tre tilfælde af absolutte ejerloftbestemmelser, samt for så vidt  

 angår sparekasseaktieselskaberne ejerloftbestemmelser kombineret med samtykke  

 til overskridelse af ejerloftet.
Når fondsbørsen har accepteret sådanne  

 ejerloftsbestemmelser uanset reglen i bekendtgørelsen, kan fondsbørsen ikke  

 nægte K Bank A/S børsnotering på grund af en samtykkebestemmelse, som  

 direktivet netop tillader.
Såfremt eksisterende bankers ønsker om accept af  

 en samtykkebestemmelse ikke kunne imødekommes, ville det betyde, at de aldrig  

 ville kunne opnå beskyttelse til forskel fra de nye sparekasseaktieselskaber,  

 fordi et såkaldt ejerloft kun kan vedtages i eksisterende selskaber efter  

 aktieselskabslovens § 79.
Vedtægtsbestemmelsen er forenelig med aktieselskabslovens § 172 og er  

 accepteret af Erhvervs- og Selskabsstyrelsen.
Når selskabslovgivningen netop  

 har overvejet beskyttelsesmuligheden og tilladt den, må børsmyndighederne  

 ikke gøre den illusorisk ved en restriktiv fortolkning af børsreglerne.
Kammeradvokaten ved advokat B præciserede indledningsvis, at sagen drejer  

 sig om, hvorvidt Finanstilsynet eller Fondsbørsen har begået retlige fejl.
I  

 bekræftende fald vil sagen skulle hjemvises til fornyet behandling i  

 Københavns Fondsbørs.
Hovedreglen i den omtalte bestemmelse er, at aktierne skal være frit  

 omsættelige.
Bestemmelsens tredie afsnit indeholder en regel, hvorefter  

 Fondsbørsen kun må meddele dispensation, såfremt vedtægtsbestemmelsen ikke  

 vil kunne medføre markedsforstyrrelser.
Undtagelsen indeholder således ikke  

 en ret.
Fondsbørsbestyrelsen er ikke i noget tilfælde forpligtet til at  

 meddele dispensation, men kan altid sige nej.
Det følger af bestemmelsen, at kriteriet ikke er, om samtykkebestemmelsen  

 vil medføre markedsforstyrrelser - som påberåbt af klageren - men om  

 bestemmelsen vil kunne medføre markedsforstyrrelser.
Afgørende er følgelig  

 ikke, om en konkret markedsforstyrrelse kan konstateres, men om  

 samtykkebestemmelsen må antages at indebære risiko for markedsforstyrrelser.  

 Klageren kan ikke udtale sig om, hvorvidt fondsbørsens bestyrelse har udøvet  

 et skøn, idet banken ikke har deltaget i det pågældende bestyrelsesmøde.  

 Beslutningen blev her truffet ved afstemning på grundlag af hver enkelt  

 medlems vurdering.
Det er fondsbørsens bestyrelse, der har kompetence til at  

 træffe afgørelse efter den nævnte bestemmelse.
Det, som klageren ønsker, er  

 at kunne overtage denne kompetence.
Efter vedtægtsbestemmelsen vil bankens  

 bestyrelse have adgang til i hvert enkelt tilfælde at skønne over, hvem der  

 er »ven« og hvem, der er »fjende«.
Allerede eksistensen  

 af en sådan bestemmelse må antages at have ændret på markedsforholdene.  

 Forholdet er iøvrigt det, at blot den mulighed, at reglen kan ændre på  

 markedsforholdene har betydning.
Man skal desuden være opmærksom på  

 muligheden for banken for i sine afgørelser at stille betingelser, der kan  

 medføre markedsforstyrrelser.
Iøvrigt har Finanstilsynet ikke vurderet  

 fondsbørsens skøn, og ankenævnet har klart ingen kompetence til at gå ind i  

 skønnet.
Alene bestyrelsen for Københavns Fondsbørs er kompetent til at  

 vurdere og administrere bestemmelsen.
Der er ikke for klageren mulighed for at hente støtte i de andre  

 selskaber, herunder sparekasser, i form af en eventuel forvaltningsretlig  

 lighedsgrundsætning.
De pågældende selskabers regelsæt beror enten på en  

 såkaldt ejerloftsbestemmelse, eller på regelbundne samtykkeregler.
Ingen af  

 disse regelsæt åbner mulighed for et skøn for bestyrelserne, således som det  

 er tilfældet for K Bank.
Der er således ikke tale om forskelsbehandling på  

 samme retlige grundlag.
Fondsbørsen er forpligtet til at forvalte efter lov om Københavns  

 Fondsbørs og betingelsesbekendtgørelsen.
Den kan ikke tilsidesætte dette  

 grundlag, selvom det måtte antages at sammenhænget med aktieselskabslovens §  

 79 faktisk udelukker en såkaldt ejerloftsbestemmelse i eksisterende selskaber  

 eller en samtykkeregel vedtaget efter § 172.
 Børsnoterede selskaber må iøvrigt være underlagt mere omfattende  

 regulering end ikke børsnoterede selskaber.
 Accept af den af K Bank A/S ønskede bestemmelse vil virke som præjudicat  

 for alle typer selskaber, hvilket vil kunne ændre Fondsbørsen markedsmæssigt.
 Ankenævnet skal udtale:
Det følger af bekendtgørelse nr. 813 af 13. november 1986, bilag, skema A,  

 II, pkt. 2, at aktier for at kunne optages til notering på Københavns  

 Fondsbørs skal være frit omsættelige.
Særligt om aktier, hvis erhvervelse er  

 undergivet godkendelse, er det bestemt, at Københavns Fondsbørs kan fravige  

 kravet om fri omsættelighed, men kun hvis benyttelse af godkendelsesklausulen  

 ikke vil kunne medføre markedsforstyrrelser.
Således som vedtægtsforslaget er udformet, er afgørelsen af om samtykke  

 vil blive meddelt eller ej i et væsentligt omfang overladt til  

 bankbestyrelsens skøn.
Markedsvirkningerne vil være bestemt heraf.  

 Forskriften i forslaget om, at bankens bestyrelse ikke må administrere  

 samtykkeklausulen, så dens benyttelse medfører markedsforstyrrelser, ses ikke  

 at have betydning herfor.
Herefter findes det ikke godtgjort, at Københavns  

 Fondsbørs ved sin afgørelse har tilsidesat det nævnte regelsæt i  

 bekendtgørelsen.
 Det findes endvidere ikke godtgjort, at Københavns Fondsbørs i andre  

 tilfælde har tilladt, at selskaber, der i vedtægterne har en med det  

 foreliggende vedtægtsforslag sammenlignelig regel, er blevet optaget til  

 notering på Københavns Fondsbørs, således at afgørelsen af denne grund er  

 behæftet med en retlig mangel som anført af klageren.
 Der findes endelig ikke grundlag for at antage, at Københavns Fondsbørs  

 ved afgørelsen har tilsidesat nogen regel i aktieselskabsloven eller anden  

 bindende selskabsretlig regel.
 Som følge af det anførte findes der ikke i de for ankenævnet forelagte  

 retlige spørgsmål, jf. § 43, stk. 2, i lovbekendtgørelse nr. 536 af 8.  

 september 1988 om Københavns Fondsbørs, grundlag for at tilsidesætte  

 Finanstilsynets afgørelse af 19. maj 1989, hvorefter tilsynet har tiltrådt  

 den af Københavns Fondsbørs i skrivelse af 25. januar 1989 til K Bank A/S  

 trufne beslutning.
