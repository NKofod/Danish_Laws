Kapitel 1   Ordningens indhold Kapitel 2   Administration Kapitel 3   Tilskudsberettigede erhvervelser Kapitel 4   Betingelser for tilskud Kapitel 5   Tilskudsberettigede udgifter Kapitel 6   Beregning af tilskud Kapitel 7   Udbetaling af tilskud Kapitel 8   Underretningspligt Kapitel 9   Bortfald og tilbagebetaling af tilskud Kapitel 10   Force majeure Kapitel 11   Klageadgang Kapitel 12   Straffebestemmelser Kapitel 13   Ikrafttrædelse Bekendtgørelse om tilskud til yngre fiskeres førstegangsetablering I medfør af § 3, jf. § 2, stk. 1, nr. 1, § 5, § 7, stk. 4, § 11 stk. 1,2 og 4, § 12 og § 13,stk.1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes efter bemyndigelse:
Kapitel 1 Ordningens indhold § 1. Ministeriet for Fødevarer, Landbrug og Fiskeri kan inden for de afsatte rammer give tilsagn om tilskud til yngre fiskeres førstegangsetablering som selvstændig erhvervsfisker.
 Stk. 2. Tilsagn kan gives til erhvervsfiskere, der på ansøgningstidspunktet er under 40 år.
Kapitel 2 Administration Myndigheder og kontrol § 2. Ministeriet for Fødevarer, Landbrug og Fiskeri ved Direktoratet for FødevareErhverv træffer afgørelse efter denne bekendtgørelse.
 § 3. Direktoratet for FødevareErhverv foretager kontrol efter denne bekendtgørelse.
 Stk. 2. Direktoratet for FødevareErhverv forestår den fysiske kontrol og den efterfølgende regnskabskontrol.
 Stk. 3. Fiskeridirektoratet kan efter bemyndigelse forestå den fysiske kontrol og den efterfølgende regnskabskontrol.
 Stk. 4. Til brug for kontrollen indhentes oplysninger fra andre myndigheder i fornødent omfang.
Ansøgning om tilskud § 4. Ansøgning om tilskud skal udfærdiges på et særligt skema, der fås ved henvendelse til Direktoratet for FødevareErhverv eller via direktoratets hjemmeside.
Stk. 2. Ansøgningen skal være modtaget i direktoratet inden ansøger fylder 40 år og senest 3 måneder efter erhvervelsen af fartøjet.
Ansøger skal have erhvervet fartøjet på ansøgningstidspunktet eller senest 3 måneder efter ansøgningstidspunktet.
Ved erhvervelsestidspunktet forstås overtagelsesdagen i henhold til adkomstdokument.
 Stk. 3. Uanset bestemmelserne i stk. 2 kan der vedrørende fartøjer, der er erhvervet i perioden fra 1. august 2007 til 29. marts 2008, indsendes ansøgning indtil 1. maj 2008.
Afgørelse og prioritering § 5. Ansøgninger, som opfylder betingelserne for tilskud, jf. kapitel 3 og 4, prioriteres om nødvendigt efter ansøgningstidspunktet.
 § 6. Hvis ansøgningen kan imødekommes, giver Direktoratet for FødevareErhverv tilsagn om tilskud.
 Stk. 2. Der kan gives helt eller delvis afslag på ansøgninger med henvisning til en prioritering af den afsatte bevilling.
Kapitel 3 Tilskudsberettigede erhvervelser § 7. Tilsagn om tilskud kan gives til erhvervelse af et fiskerfartøj, eller andel i et fiskerfartøj, der 1) er udstyret til fiskeri og er klar til drift, 2) er mellem 5 og 30 år gammelt på tidspunktet for meddelelse af tilsagn om tilskud, 3) har en længde overalt under 24 m og 4) på ansøgningstidspunktet har været registreret i EU`s flåderegister over fiskerfartøjer i mindst 5 år.
 Stk. 2. Ansøger skal være registreret som erhvervsfisker med A-status.
 Stk. 3. Ansøger skal på ansøgningstidspunktet have erhvervet det blå bevis eller have været registreret som erhvervsfisker i de senest forudgående 5 år.
 Stk. 4. Ansøger må ikke tidligere have været registreret som ejer af et andet erhvervsfiskerfartøj.
Kapitel 4 Betingelser for tilskud § 8. Det er en betingelse for tilskud, 1) at ansøger afgiver de oplysninger, Direktoratet for FødevareErhverv anmoder om til brug for sagsbehandlingen, 2) at tilsagnshaver indsender udbetalingsanmodning og projektrapport rettidigt, jf. § 14, stk. 2, 3) at tilsagnshaver driver erhvervsmæssigt fiskeri med det fartøj, hvortil der er ydet tilskud til erhvervelsen eller med et tilsvarende fartøj, i mindst 5 år fra datoen for udbetaling af tilskuddet, og 4) at udbetalingsanmodning og originale regnskabsbilag holdes tilgængeligt indtil 31. december 2021.
 Stk. 2. Direktoratet fastsætter i tilsagnet nærmere betingelser om tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
Stk. 3. Tilsagnshaver er forpligtet til at indsende en rapport om virksomhedens udvikling 2 og 5 år efter datoen for udbetalingen af tilskuddet.
I tilsagnet fastsættes, hvilke oplysninger, der skal gives i rapporterne.
§ 9. Det er endvidere en betingelse for tilskud, at ansøger kan påvise teknisk og økonomisk levedygtighed for virksomheden efter erhvervelsen af fartøjet.
Ved vurderingen af økonomisk levedygtighed indgår følgende:
 1) Virksomhedens finansiering og egenkapital.
 2) Virksomhedens forventede fremtidige fangstmuligheder.
 3) Virksomhedens forventede fremtidige omkostninger, afsætningsforhold og indtjening.
 § 10. Direktoratet for FødevareErhverv kan i tilsagnet fastsætte yderligere betingelser for tilskud.
Kapitel 5 Tilskudsberettigede udgifter § 11. Tilskud kanydes til udgifter vedrørende erhvervelse af et fiskerfartøj, herunder købesummen, udgifter til registrering af ejerforholdet og udgifter til advokat og revisor, som er nødvendige for erhvervelsen.
§ 12. De tilskudsberettigede udgifter kan ikke omfatte 1) udgifter, hvortil der ydes tilskud efter anden lovgivning, og 2) moms, medmindre denne endeligt bæres af tilsagnshaver.
Kapitel 6 Beregning af tilskud § 13. Tilskuddet efter denne bekendtgørelse udgør 15 pct. af de godkendte tilskudsberettigede udgifter.
Tilskuddet må ikke overstige 50.000 Euro.
 Stk. 2. Tilskuddet til erhvervelse af et enkelt fartøj må i en periode på 5 år, regnet fra udbetalingen af tilskud, ikke overstige 50.000 Euro.
Kapitel 7 Udbetaling af tilskud § 14. Udbetaling af tilskud sker på grundlag af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal ske på et særligt skema og vedlægges en revisorerklæring fra en registreret eller statsautoriseret revisor.
Skemaer og formular til revisorerklæring fås ved henvendelse til Direktoratet for FødevareErhverv eller via direktoratets hjemmeside.
Stk. 2. Anmodning om udbetaling skal være direktoratet i hænde senest 6 måneder efter, at der er meddelt tilsagn om tilskud.. Direktoratet kan i særlige tilfælde meddele dispensation fra denne frist.
Udbetalingsanmodning skal være vedlagt en projektrapport.
 Stk. 3. Tilskuddet overføres til tilsagnshavers NemKonto.
Kapitel 8 Underretningspligt § 15. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til Direktoratet for FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold at give direktoratet meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 16.
Kapitel 9 Bortfald og tilbagebetaling af tilskud § 16. Tilsagn om tilskudbortfalder, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter fiskeriudviklingslovens § 11, stk. 2, 3) tilsagnshaver ikke opfylder sin underretningspligt efter § 15, 4) projektet ikke gennemføres i overensstemmelse med den godkendte ansøgning eller 5) betingelserne for tilskud ikke er opfyldt.
Stk. 2. I de i stk. 1 nævnte tilfælde træffer Direktoratet for FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencerente.
Rentetillægget udgør dog mindst 50 kr.
Kapitel 10 Force majeure § 17. Direktoratet for FødevareErhverv anerkender følgende begivenheder som force majeure:
 1) Tilsagnshavers død.
 2) Ekspropriation, hvis en sådan ikke kunne forudses på ansøgningstidspunktet.
 3) En alvorlig naturkatastrofe, der i væsentlig grad berører tilsagnshavers virksomhed.
 Stk. 2. Det er en betingelse for anerkendelse af force majeurei konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. Direktoratet kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 18. Hvis tilsagnshaver eller dennes dødsbo ønsker at påberåbe sig force majeure, skal dette meddeles Direktoratet for FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 11 Klageadgang § 19. Afgørelser, truffet af Direktoratet for FødevareErhverv i medfør af denne bekendtgørelse, kan påklages til ministeren for fødevarer, landbrug og fiskeri.
Stk. 2. Klagen skal indgives gennem Direktoratet for FødevareErhverv.
Klagen skal være direktoratet i hænde senest 4 uger efter modtagelsen af den afgørelse, klagen vedrører.
 Stk. 3. Direktoratet kan genoptage en sag, efter der er indgivet en klage.
Kapitel 12 Straffebestemmelser § 20. Efter § 14, stk. 1, i fiskeriudviklingsloven straffes med bøde den, der 1) afgiver urigtige eller vildledende oplysninger eller fortier oplysninger af betydning for afgørelser der træffes i henhold til loven eller de i medfør af loven fastsatte regler, 2) handler i strid med vilkår, der er fastsat i afgørelser der træffes i henhold til loven eller de i medfør af lovens fastsatte regler, 3) undlader at afgive den dokumentation og de oplysninger, som den pågældende har pligt til at give i henhold til loven eller regler i medfør af loven, 4) afgiver urigtige eller vildledende oplysninger eller fortier oplysninger, som den pågældende har pligt til at afgive i henhold til loven eller regler fastsat i medfør af loven. om sådanne forhold, 5) undlader at give kontrolmyndigheden m.v. adgang til virksomheden m.v. efter lovens § 11, stk. 1, eller 6) undlader at aflevere eller indsende materiale eller at yde kontrolmyndigheden bistand efter lovens § 11 stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 13 Ikrafttrædelse § 21. Bekendtgørelse træder i kraft den 29. marts 2008.
