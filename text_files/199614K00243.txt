Nr BTL 243 Betænkning over Forslag til lov om ændring af lov om social bistand  

 (Ændrede regler for kontanthjælp til ofre for forbrydelser)   

 Nr L 243 1996-97, 1. samling Afgivet af Socialudvalget Afgivet: 19970515 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Et af udvalgets spørgsmål og socialministerens svar herpå er optrykt som  

 bilag til betænkningen.
 Herefter indstiller udvalget lovforslaget til vedtagelse  

 uændret.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
Bilag Et af udvalgets spørgsmål til socialministeren og dennes svar herpå Spørgsmål 4:
 Ministerens kommentar udbedes til vedlagte artikel fra Politiken den 10.  

 maj 1997: »Bedre retsstilling for voldsofre«.
 Svar:
 I et indlæg i Politiken lørdag den 10. maj 1997 har Bo von Eyben skrevet,  

 at det lovforslag, jeg har fremsat, om afskaffelse af fradrag i  

 kontanthjælpen for erhvervsevnetabserstatninger til voldsofre ikke vil få  

 nogen reel betydning for voldsofrenes økonomi.
 I den forbindelse opfordrer Bo von Eyben mig til at drøfte spørgsmålet med  

 justitsministeren i stedet for at fremme lovforslaget.
 Derfor må jeg gøre opmærksom på, at jeg har kontaktet justitsministeren  

 allerede før udarbejdelsen af lovforslaget.
Den 18. januar 1996 gav jeg i forbindelse med offentlig omtale af en  

 konkret sag Folketingets Socialudvalg tilsagn om, at jeg ville se på  

 sammenhængen mellem erstatning efter offererstatningsloven og  

 kontanthjælpsreglerne og kontakte justitsministeren med henblik på at få  

 afklaret forholdet mellem Justitsministeriets og Socialministeriets  

 lovgivning.
Justitsministeren erklærede sig indforstået med dette.
Under drøftelserne oplyste Justitsministeriet, at det ikke var deres  

 lovgivning, der gav problemer for voldsofre med kontanthjælp.
Resultatet  

 blev, at de ønskede ændringer måtte foretages i bistandsloven.
 Yderligere har Socialministeriet under udarbejdelsen af lovforslaget haft  

 kontakt til sekretariatet for Nævnet for Erstatning for Ofre for  

 Forbrydelser.
 Den fremgangsmåde, Bo von Eyben anbefaler, er således for længst fulgt.
Bedre retsstilling for voldsofre Bo von Eyben, professor, dr.jur.
Regeringen vil gerne forbedre voldsofres retsstilling, især hvad angår  

 erstatning.
Senest har socialministeren fremsat et lovforslag, hvorefter  

 kontanthjælp efter bistandsloven ikke skal kunne kræves tilbagebetalt, når et  

 voldsoffer modtager erstatning for tab af erhvervsevne.
Formålet med  

 ændringen angives at være, at voldsofre skal kunne »beholde erstatninger  

 for tab af erhvervsevne, selv om de modtager kontanthjælp«.
Det kan voldsofre imidlertid ikke - og heller ikke, selv om lovforslaget  

 gennemføres.
For det første følger det nemlig af loven om erstatningsansvar,  

 at hvis der er ydet kontanthjælp uden tilbagebetalingspligt for en periode,  

 der overlapper en erstatning for tabt arbejdsfortjeneste, skal kontanthjælpen  

 modregnes i erstatningen.
For det andet følger det af  

 voldsoffererstatningsloven, at enhver social ydelse, der vedrører samme  

 tidsrum og formål som erstatningen, skal modregnes i denne.
 Med andre ord: Hvis erstatningen ikke bliver modregnet i kontanthjælpen,  

 så bliver kontanthjælpen modregnet i erstatningen! Voldsofferet kan  

 principielt være ligeglad med, om modregningen går den ene eller den anden  

 vej, for slutresultatet bliver det samme.
Hvis man virkelig ville forbedre voldsofres stilling, ville det derfor  

 også kræve ændringer af erstatningslovgivningen.
Med uacceptable  

 konsekvenser: For det første kan det ikke accepteres, at nogle skadelidte  

 derved ville få mulighed for »dobbelt« kompensation for en given  

 tabsperiode, hvad enten det drejer sig om midlertidigt eller varigt  

 indtægtstab.
For det andet ville det være uholdbart at give netop  

 kontanthjælpsmodtagere fortrinsstilling på dette punkt - i sammenligning med  

 f.eks. modtagere af sygedagpenge eller social pension.
Og endelig kan man  

 spørge, om det overhovedet er rimeligt at give voldsofre særbehandling i  

 forhold til trafikulykkesofre og andre tilskadekomne, der har ret til  

 erstatning.
Omvendt skal hverken voldsofre eller andre tilskadekomne tåle, at  

 kontanthjælpen først modregnes i erstatningen og derefter kræves  

 tilbagebetalt.
I så fald havner man i den modsatte grøft med en  

 »dobbelt« modregning.
Lovforslaget er således enten fejlagtigt eller overflødigt.
Det egentlige  

 problem er, om kontanthjælpen eller voldsoffererstatningen skal udgøre det  

 »nederste net« i sikringen af voldsofre.
Det er naturligvis  

 uheldigt, hvis hvert af de to systemer gør, hvad det kan for at skubbe  

 regningen over på det andet.
Men det problem løses bedre ved en præcisering i  

 voldsoffererstatningsloven om, at modregningen for sociale ydelser ikke  

 omfatter tilbagebetalingspligtig kontanthjælp.
I stedet for at fremme  

 lovforslaget bør socialministeren derfor tage en drøftelse med  

 justitsministeren.
