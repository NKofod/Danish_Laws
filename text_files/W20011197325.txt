Kendelse fra Pressenævnet i sag nr.  

 142/2000 Foreningen Pædofilgruppen har klaget til  

 Pressenævnet over en udsendelse bragt i TV 2 den 30. oktober 2000, idet  

 man mener, at god presseskik er tilsidesat.
Udsendelsen handlede om foreningen Pædofilgruppen.  

 En journalist fra TV 2 Dok. havde under falsk identitet meldt sig ind i  

 foreningen ved at foregive at være pædofil for blandt andet at  

 undersøge, om foreningen efterlever dens formålsparagraf,  

 navnlig om at foreningen skal arbejde for at øge pædofiles  

 ansvarlighed over for børn.
Journalistens deltagelse i foreningens  

 møder og i private møder med foreningens medlemmer skete med  

 skjult kamera.
Foreningens medlemmer var under alle disse møder  

 behørigt anonymiseret.
 I udsendelsens begyndelse vises flere små klip, der  

 senere på ny vises i udsendelsen, og henover disse klip kører  

 følgende speak:
Speak: I et år har vi levet under anden  

 identitet blandt de pædofile.
Vi har mødt mennesker, der er  

 besat af sex med børn.
Og vi har mødt ofre, som stadig husker.  

 Det hele er centreret om en forening - en lovlig forening for voksne, der  

 går ind for sex med børn.
Foreningen kalder sig  

 Pædofilgruppen.
----- Speak: Men samtidig har Danmark som noget  

 enestående en lovlig forening af pædofile og deres  

 sympatisører.
En forening, hvor de over 100 medlemmer arbejder for, at  

 sex med børn ikke skal være kriminelt.
Og en forening, der er  

 anerkendt og accepteret af regeringen.
 Herefter følger et interview med justitsminister  

  Frank  Jensen og chefkriminalinspektør ved Københavns Politi,  

  Per  Larsen, hvor de blandt andet stilles spørgsmålet, om de  

 tror, at medlemmerne i foreningen begår kriminelle handlinger.  

 Interviewet efterfølges af følgende speak:
Speak: På TV 2 Dok.-redaktionen må vi  

 altså konstatere, at regeringen anerkender en forening, hvis  

 erklærede mål det er at gøre sex med børn lovligt.  

 Og på trods af det erklærede mål må vi konstatere, at  

 politiet ikke på noget tidspunkt har undersøgt, om medlemmerne i  

 foreningen lever deres seksuelle ønsker ud.
Foreningen af  

 pædofile nægter i dette brev til TV 2 Dok. selv at udtale sig,  

 uanset at vi tilbyder dem anonymitet.
Vi beslutter i efteråret 1999 at  

 infiltrere Pædofilgruppen.
TV 2 Dok.-journalist  Jacob  Billing vil  

 tage en identitet som pædofil.
De næste tolv måneder vil  

 han leve under navnet  Jacob  Andersen blandt de pædofile med skjult  

 kamera og mikrofon.
Vi ønsker ikke lynch-stemning eller en  

 folkedomstol.
Derfor har vi valgt at skjule identiteten på alle  

 pædofile i dette program og give dem andre navne.
 Mens denne speak kører, ses blandt andet  

 journalisten under et møde på TV 2 Dok.-redaktionen, ligesom der  

 vises et billede af Pædofilgruppens brev af 25. juni 2000, hvor  

 talsmand/rådgiver  Svend  Jensen meddeler, at TV 2 trods tilbud om  

 anonymitet ikke kan få lov at filme fra foreningens møder, og at  

 man ikke ønsker at deltage i et interview, men at TV 2 er velkommen  

 til at skrive eller ringe med henblik på en orientering om foreningen,  

 pædofili og hans arbejde.
Speak: Det er torsdag aften, da jeg for  

 første gang ankommer til Pædofilgruppens møde.  

 Mødet bliver holdt i lokaler hos Københavns Ungdomscenter i  

 midten af København.
Kommunen støtter foreningen ved kun at  

 opkræve en symbolsk pris for leje af lokalet.
Dette er et såkaldt  

 åbent møde, hvor alle kan komme.
På mødet  

 siges:
Ukendt: Det må være op til de enkelte,  

 om de dukker op til de her møder og prioriterer, om man tør  

 komme her eller ej.
Fordi det er forbundet med risiko at være her.
Ukendt: Vi kan ikke gardere os 100 %, men jeg  

 synes, nogen lider af paranoia, for hvad er risikoen? Selv om der kom  

 alverdens journalister . Vi kan da ikke blive retsforfulgt, fordi vi sidder i  

 en lovlig forsamling.
Ingen kender vores navne, højest vores fornavne.  

 Hvad kunne der ske? Ukendt: Der kan komme en journalist med skjult  

 kamera og filme hele banden.
Herefter vises et klip, hvor journalisten i pausen  

 kontaktes af en af mødedeltagerne, der fortæller om sine  

 problemer.
Klippet efterfølges af denne speak:
 Speak:  Per er 54 år og bor alene.  

 Pædofilgruppen advarer officielt sine medlemmer mod at begå  

 ulovligheder, men  Per taler åbent om sin børneporno, da jeg  

 møder ham igen på et værtshus:
" ----- Speak: Jeg forsøger at trænge dybere  

 ind i Pædofilgruppen.
På et møde har jeg fået  

 telefonnummeret til en mand, som kalder sig  Mogens.  Mogens hører til  

 i Pædofilgruppens inderkreds.
Han er tidligere dømt for at have  

 befølt en 12-årig dreng på kønsdelene.  Mogens bor  

 i en lejlighed i København.
Gennem de næste måneder kommer  

 jeg tættere på ham og lærer ham og hans lyst til drenge at  

 kende.
 Herefter fortæller  Mogens under private  

 møder med journalisten, hvorledes han gennem årene har haft sex  

 med mindreårige drenge.
----- Speak: De nyeste undersøgelser viser, at  

 ét ud af hvert 100 danske børn er blevet seksuelt misbrugt af  

 en voksen.
Jeg har mødt to tilfældige medlemmer af  

 Pædofilgruppen, og det, de har fortalt mig, betyder, at begge bryder  

 loven i deres lyst til børn.
Under mit dæknavn  Jacob  Andersen  

 er jeg nu blevet optaget i Pædofilgruppens inderkreds.
Jeg har oprettet  

 en postboks, hvor jeg kan modtage foreningens medlemsblad og interne post.
I  

 marts indkaldes der til lukket møde i en privat lejlighed på  

 Vesterbro i København.
På mødet siges der blandt  

 andet:
 Ukendt: Hvis du vil være 100 % tryg, skal du  

 ikke komme til de åbne møder.
 Ukendt: Nej, det er så enkelt.
 Ukendt: Kun til de lukkede.
Ukendt: Var du til behandling i går? Ukendt: Nej, i dag.
Ukendt: På Rigshospitalet? Ukendt: På sexologisk klinik for  

 første gang.
Det er helt til grin.
Jeg har fået en dom på  

 ti måneders betinget fængsel.
 Ukendt: Han gik over rødt.
 Ukendt: Ja, ret meget.
 Ukendt: Så skal jeg gå i sexologisk  

 behandling i to år, hvilket er til grin, men det er trods alt sjovere  

 end at sidde i fængsel.
Journalist: Hvad er du blevet dømt for? Ukendt: Forskellige seksuelle krænkelser over  

 for tre drenge under 15 år.
 Ukendt: Og så spørger man ikke  

 mere.
 Ukendt: Jo, man gør så.
 Ukendt: Hvis du lavede en  

 håndsoprækning, ville flertallet have domme eller have haft  

 problemer med politiet. (Herefter siger de enkelte ja til, om de har haft  

 problemer).
 Speak: I Pædofilgruppen er der altså  

 medlemmer, som åbent taler om deres misbrug af børn, og flere af  

 dem er også dømt for det.
----- Speak: Jeg er nu blevet kendt og anerkendt som  

 pædofil af de øvrige i Pædofilgruppen.
De tror, at jeg er  

 en af dem, og de fortæller mig alt.  Per har inviteret mig hjem for at  

 se børneporno.
Herefter vises en scene, hvor  Per i sit hjem viser  

 journalisten børneporno og herunder billeder af den svenske pige  

  Monika.
Herefter følger flere scener, hvor journalisten blandt andet  

 forsøger at finde frem til  Monika og personen, der tog billederne af  

  Monika.
Journalisten finder frem til  Monikas moder og fortæller, mens  

 han viser et billede af datteren, at der er dukket billeder af datteren op i  

 København, hvilket tydeligt chokerer moderen.
Under samtalen med  

 moderen anvendes skjult kamera.
Herefter følger et telefoninterview  

 med  Monika, der indledningsvis siger: "Jeg har brugt 30 år  

 på at forsøge at glemme, og så ringer du op og  

 påminder mig". Under interviewet fortæller journalisten  

  Monika, at der er dukket billeder af hende op blandt pædofile i  

 København.
----- Speak: I Pædofilgruppens  

 formålsparagraf står, at Pædofilgruppen skal arbejde for at  

 udvikle pædofiles ansvarlighed over for børn.
Men jeg bliver  

 hurtigt klar over, at møderne mellem de pædofile også  

 bliver brugt til at advare medlemmerne om politiets metoder.
 Herefter vises endnu en scene fra et lukket møde,  

 hvor der siges:
Ukendt: Har du computer? Journalisten: Ja.
Ukendt: Chatter du? Journalisten: Nej, jeg har aldrig prøvet  

 det.
Ukendt: Men jeg advarer dig.
Hvis du skulle  

 få lyst til det, så vær forsigtig, for det kan lade sig  

 gøre at spore alt.
Når du chatter med en dreng på 12  

 år og tilbyder ham 500 kr., står de der dagen efter.
Jeg har selv  

 været på chatten de tre sidste dage og advaret alle  

 pædofile.
Hold jer væk herfra, hvis I ikke vil have konfiskeret  

 jeres computer.
Alle skal have at vide, hvad der er farligt.
 Ukendt: Det kommer jo an på, hvad man siger.  

 Man kan være der uden problemer.
Speak:  Mogens vil vise mig, hvordan man ved  

 hjælp af falske e-mail-adresser kan udveksle børneporno og  

 skaffe kontakt til børn på internettet.
Så jeg indretter  

 en lejlighed i det indre København med skjulte kameraer og  

 mikrofon.
 Herefter vises en scene, hvor  Mogens og journalisten  

 får kontakt til en mindreårig på internettet.
Speak: Pædofilgruppens medlemmer viser  

 altså hinanden, hvordan de ulovligt kan komme i kontakt med  

 børn.
Og det på trods af, at der i Pædofilgruppens  

 formålsparagraf står, at foreningen hverken kan organisere eller  

 formidle ulovlige aktiviteter.
Men om de gør det, har politiet aldrig  

 undersøgt.
----- Herefter vises på ny en scene fra et lukket  

 møde, hvor der siges følgende:
Ukendt: For 15 år siden havde jeg en  

 nøgen dreng på skødet ovre i Hillerødgade  

 Svømmehal, og det skete den ene gang efter den anden gang.
Vi sad  

 altid i børnesaunaen.
 Ukendt: Ja, det var sgu ikke noget problem.
 Ukendt: Det lyder vist ulovligt.
 Speak: Men gruppen har mærket, at danske  

 børn er mere på vagt, når de pædofile vil i kontakt  

 med dem.
Ukendt: Man får jo ikke noget herhjemme mere,  

 så man er nødt til at rejse.
Det er masser af muligheder, hvis  

 man har tid.
Man skal altså bare have tid.
Ukendt: Du kan jo heller ikke lokke dem med penge  

 herhjemme.
De har jo røven fuld af dem.
De har modetøj og  

 går på McDonald og bruger 200 kr. om dagen Speak:  Mogens vil fortælle mig, hvordan jeg  

 som pædofil kommer i kontakt med børn i udlandet.
 Herefter vises to scener, hvor journalisten mødes  

 med  Mogens privat:
Mogens:   Vi har overhovedet ingen rettigheder.
Vi  

 er totalt retsløse.
Jeg vil helst til Indien igen, for selv om det  

 også er totalt ulovligt der, så er det meget udbredt, og ingen  

 lægger mærke til det.
 Speak: Vi aftaler at tale videre hjemme hos  Mogens  

 om mulighederne i Indien.
----- Speak:  Mogens kender til et hotel, som styres af  

 en dansker, han har fået at vide, er pædofil.
 Mogens: Der ligger Beach.
 Journalisten: Der ligger jo mange hoteller.
Mogens:   Ja, ja, men det er også et  

 turiststed.
Men der er ikke nogen turister, når du kommer derned.
Ikke  

 ret mange i hvert tilfælde.
Det er jo kun godt.
Prøv at se, om  

 der ligger et, der hedder California.
Det var der, han boede, ham danskeren.  

 Det er jo altid bedre at være pædofil og så oven i  

 købet have et hotel.
Så det er ikke umuligt, at hvis du render  

 ind i ham, at han kan skaffe eller har forbindelse til en familie, der  

 sælger sin datter indimellem.
Det er ikke umuligt.
Og så har du  

 jo også et sted at gøre det.
I det følgende vises en række scener fra  

 Indien, hvor hotel California nærmere omtales, og hvor journalisten  

 blandt andet får kontakt med  Mogens´ forbindelse.
Denne beretter,  

 hvorledes  Mogens i Indien er sammen med mindreårige, og forbindelsen  

 vil desuden skaffe journalisten kontakt med en mindreårig.
 Programmet afsluttes med følgende speak:
Speak: I et år har en TV 2 Dok.-medarbejder  

 infiltreret Pædofilgruppen.
Han er kommet tæt på to  

 tilfældige medlemmer af gruppen.
Den ene videregav grov  

 børneporno, hvor en mand havde fuldbyrdet samleje med en lille pige.  

 Den anden fortalte om sin sex med små drenge over det meste af  

 verdenen.
I Indien blev vi introduceret til et dansk styret hotel, hvor  

 manageren er anmeldt for at forgribe sig på lokale børn.
Alle  

 kontakter har vi fået efter, at vi meldte os ind i  

 Pædofilgruppen.
En forening, politiet ikke på noget tidspunkt har  

 efterforsket, og en forening, der er anerkendt og accepteret af den danske  

 regering.
Vi har kontaktet de pædofile, som medvirker i dette program.  

 Ingen af dem har ønsket at udtale sig.
 Foreningen Pædofilgruppen har indledningsvis  

 anført, at klagen over udsendelsen går på såvel  

 udsendelsens indhold såvel som måden, hvorpå den er blevet  

 researchet og produceret.
Klager har nærmere anført, at optagelse med  

 skjult kamera er en krænkelse af privatlivets fred i strid med god  

 presseskik og med straffeloven.
Journalisterne har oprindeligt begrundet  

 brugen af skjult kamera med, at foreningen ikke ville formidle et interview  

 med en pædofil, hvortil klager har anført, at filmselskabets  

 anmodning om et sådan interview blev fremsat efter, at optagelserne  

 havde fundet sted, samt at foreningen havde tilbudt at svare på alle  

 spørgsmål.
Baggrunden for, at klager nægtede at  

 foranstalte et interview med en pædofil, er, at klager har  

 særdeles dårlige erfaringer hermed fra flere forskellige  

 TV-stationer, samt at en eventuel sløring ikke altid er  

 tilstrækkelig effektiv.
TV 2´s udsendelse gav et så misvisende og  

 krænkende billede af foreningen, at et medlem efterfølgende stod  

 frem og forsvarede klager på en anden TV-kanal.
Dette medførte,  

 at han blev forfulgt og overfaldet og måtte have politibeskyttelse.
Da  

 forfølgelsen varede ved, blev han nødsaget til at flytte til en  

 anden by.
Eftersom det var TV 2´s udsendelse, der startede denne  

 lynch-stemning, må klagers modvilje mod et interview siges at have  

 været særdeles velbegrundet.
TV 2 har efterfølgende i et  

 svar til klager i anledning af fremsendelse af klagen til TV 2 begrundet sin  

 anvendelse af skjult kamera og sit misbrug af foreningens og medlemmernes  

 tillid med, at udsendelsen skal dokumentere, at foreningen ikke opfylder  

 punkt d i sin formålsparagraf: "At arbejde for at udvikle  

 pædofiles ansvarlig over for børn". Imidlertid har  

 journalisterne på intet tidspunkt spurgt til, hvorledes denne paragraf  

 skal forstås.
TV 2 synes at anvende den nugældende straffelov som  

 norm for begrebet ansvarlighed, skønt man er bekendt med, at  

 foreningen ønsker straffeloven ændret.
I lyset af de  

 øvrige punkter i formålsparagraffen, især punkt a.,  

 hvorefter foreningen skal arbejde for at fremme offentlighedens viden om og  

 mindske dens fordomme mod pædofili, børns seksualitet samt  

 frivillige følelsesmæssige og seksuelle forhold mellem voksne og  

 børn, må det være indlysende, at punkt d. ikke kan  

 fortolkes på den måde.
I TV 2´s svar til klager har TV 2  

 endvidere fremført, at foreningens formålsparagraf ikke giver  

 mening for dem.
Der er derfor indlysende, at de burde have stillet  

 spørgsmål herom, inden de bragte en udsendelse, hvis  

 hovedformål angiveligt var at bevise, at denne formålsparagraf  

 ikke bliver overholdt.
Klager har i den forbindelse nærmere redegjort for,  

 hvorledes foreningen arbejder for punkt d i vedtægterne.
Det er blandt  

 andet klagers synspunkt, at det er bedre at beholde kriminelle medlemmer i  

 foreningen og forsøge at påvirke dem end at udelukke og  

 politianmelde dem.
Det kan derfor ikke undre, at det er lykkedes journalisten  

 at finde enkelte medlemmer, som har overtrådt straffeloven, f.eks. ved  

 besiddelse af børneporno.
Såfremt de ikke havde været  

 medlemmer, ville de efter al sandsynlighed have begået værre  

 kriminalitet, hvilket visse medlemmer muligvis har gjort, før de blev  

 medlemmer.
Journalisterne har imidlertid overhovedet ikke interesseret sig  

 for disse problemstillinger.
Det har under hele forløbet været  

 rig lejlighed til at spørge, hvordan foreningens formålsparagraf  

 skal forstås, idet foreningens rådgiver  Svend  Jensen   gentagne  

 gange har tilbudt at svare på spørgsmål.
Eftersom dette  

 spørgsmål ikke er blevet stillet og ikke diskuteret i  

 udsendelsen, har TV 2 ikke gjort et seriøst forsøg på at  

 dokumentere, at foreningen ikke skulle leve op til sit formål.  

 Ligeledes viser journalisternes manglende interesse for de nævnte  

 problemstillinger, at man ikke har forsøgt at sætte sig ind i  

 pædofiles tankegang, hvilket angiveligt skulle være endnu et  

 formål med udsendelsen.
Med det usædvanligt omfattende  

 research-arbejde, der er lagt for dagen, er det uforståeligt, at man  

 ikke har fundet frem til selv de mest grundlæggende problemstillinger,  

 såfremt formålet var at forstå pædofiles tankegang og  

 foreningens arbejde med at opfylde sit formål.
Dermed bortfalder hele  

 grundlaget for TV 2´s argumentation.
Klager har i forlængelse heraf anført, at det  

 eneste kritisable, man har fundet inden for foreningens rammer gennem mange  

 måneders spionage med skjult kamera, var en enkelt episode, hvor et  

 medlem advarer andre mod at begå en bestemt ulovlig handling.
Dette kan  

 ikke siges at være uansvarligt.
TV 2 har derfor ikke som  

 påstået bevist, at foreningen ikke lever op til sit formål.  

 TV 2 hævder nu over for Pressenævnet, at programmet ikke tager  

 stilling til, om foreningen efterlever sine vedtægter.
Hermed  

 bortfalder TV-stationens begrundelse for at bruge skjult kamera.
I  

 øvrigt dokumenterer bilagene vedlagt TV 2´s brev til nævnet, at  

 foreningen aktivt beskæftiger sig med diskussionen af ansvarlighed og  

 driver en seriøs rådgivning på dette grundlag.
TV 2 har  

 altså været bekendt hermed og burde derfor have inddraget denne  

 viden i en udsendelse, hvis formål angiveligt skulle være at  

 bevise det modsatte, jf. kravet om efterprøvning.
På denne  

 baggrund forekommer det klager, at udsendelsen havde et andet formål,  

 nemlig at stille foreningen og dens medlemmer i det dårligst mulige  

 lys.
Klager har endelig vedrørende brugen af skjult  

 kamera anført, at dette er sket i modstrid med foreningen  

 vedtægter og har umuliggjort foreningens fortsatte  

 rådgivningsarbejde, hvilket må opfattes som en grov  

 krænkelse af foreningsfriheden.
Eftersom ikke-dømte  

 pædofile ikke kan få en adækvat rådgivning andre  

 steder, og eftersom denne rådgivning er vigtig for at dæmpe  

 kriminaliteten, må hensynet til foreningsfriheden veje tungere end  

 hensynet til TV-selskabernes ytringsfrihed.
Klager har endvidere anført, at god presseskik  

 forbyder misbrug af andres tillid.
Dette forbud er ubetinget, og det giver  

 derfor ingen mening, når TV 2 taler om berettiget misbrug af tillid.  

 Journalisten har under arbejdet misbrugt foreningens og medlemmernes tillid  

 ved at foregive at være en stakkels pædofil, der havde brug for  

 hjælp.
Der var ingen ende på de personlige problemer, han foregav  

 af have, og medlemmerne fik derfor medlidenhed med ham og tog sig personligt  

 af ham.
TV 2 har da også over for nævnet erkendt at have misbrugt  

 andres tillid, skønt dette oprindeligt blev benægtet i TV 2´s  

 svar til klager.
Klager må afvise TV 2´s temmelige søgte  

 argument om, at forbuddet mod misbrug af andres tillid ikke skulle  

 gælde ved brug af skjult kamera, fordi brug af skjult kamera altid vil  

 udgøre et misbrug af tillid.
Det er klagers opfattelse, at det  

 naturligvis er muligt at bruge skjult kamera uden at misbruge nogens tillid,  

 idet man kan filme foreteelser, der foregår alligevel, uden at man  

 behøver at knytte kontakt til de involverede på en  

 tillidsskabende måde.
Heroverfor står, at journalisten har  

 misbrugt såvel foreningens  som medlemmernes tillid ved sin måde  

 at skabe kontakt på og ved som tidligere nævnt at foregive at  

 have store og atypiske personlige problemer, som medlemmerne skulle  

 hjælpe ham med.
Hvad angår de scener, der er fremprovokerede, er  

 misbruget af tillid så groft, at det efter enhver målestok  

 må betegnes som urimeligt.
Det er indlysende, at de medvirkende  

 personer her ikke er klar over virkningerne af deres udtalelser.
Klager har herudover anført, at ifølge  

 reglerne om god presseskik skal oplysninger, der kan være skadelige,  

 krænkende eller agtelsesforringende, efterprøves ved  

 forelæggelse for den pågældende.
Dette er ikke sket.  

 Medarbejdere TV 2/Nordisk Film har telefonisk kontaktet Pædofilgruppens  

 rådgiver  Svend  Jensen med anmodning om at få et interview med  

 en pædofil.  Svend  Jensen afslog at formidle et sådant  

 interview, men tilbød at svare på alle spørgsmål.  

 Dette tilbud er senere gentaget skriftligt i brev fra foreningens advokat.
TV  

 2 har ikke benyttet sig af dette tilbud og har dermed forsømt denne  

 mulighed for efterprøvning.
TV 2 synes at sammenblande begreberne  

 efterprøvning og medvirken.
Reglerne for god presseskik indeholder  

 intet, der kan begrunde TV 2´s krav om, at efterprøvningen skal have  

 form af et interview med en pædofil.
Formålet med kravet om  

 efterprøvning ved forelæggelse for de pågældende  

 kunne opfyldes, uanset under hvilken form svaret herpå leveres.
Det er  

 således et groft brud på reglerne om efterprøvning at  

 kræve svaret leveret i form af et interview, når klager har givet  

 særdeles gode argumenter for ikke at svare i netop denne form.
TV 2´s  

 hovedpåstand er, at foreningen ikke lever op til sit formål.  

 Denne påstand burde være forelagt for foreningen med en  

 detaljeret begrundelse, hvilket der var rig lejlighed til, idet foreningen  

 både mundtligt og skriftligt har tilbudt at svare på  

 spørgsmål.
Klager har endvidere gjort gældende, at mange af de  

 viste scener var fremprovokerede af journalisten.
Journalisten opsøgte  

 flere medlemmer privat og chokerede dem med sine ufølsomme holdninger  

 over for børn som sexobjekter.
Således lagde journalisten et  

 stort pres på medlemmerne for at få tips om, hvordan han kunne  

 få sex med en lille pige.
Den person, der i udsendelsen kaldes  Mogens,  

 havde gentagne gange advaret journalisten imod at forsøge at have  

 samleje med en mindreårig pige, men denne havde systematisk bearbejdet  

 ham og forsøgt at nedbryde hans moral.
Ved således at  

 lægge pres på  Mogens lykkedes det at få ham til at  

 foreslå journalisten at tage til Indien.
Udsendelsen giver  

 således et forkert billede af medlemmets holdning til samleje med  

 mindreårige piger.
Scenerne i Indien var ligeledes fremprovokerede,  

 idet journalisten havde betalt mellemmænd for at skaffe børn til  

 sex.
Desuden havde journalisten opfordret flere medlemmer til at skaffe  

 børneporno og taget imod dette i strid med straffeloven.
Medlemmerne  

 har uden tvivl vurderet, at det var bedre, at journalisten brugte  

 børneporno som erstatning, end at han tog til Indien eller andre  

 steder og forsøgte af få samleje med en pige.
Det kan derfor  

 ikke siges at være uansvarligt at give ham børneporno.  

 Journalisten har således både opfordret til og deltaget i  

 ulovligheder.
De indlysende etiske og retssikkerhedsmæssige problemer  

 heri er grunden til, at end ikke politiet må benytte sådanne  

 metoder.
Klager har endvidere anført, at der i udsendelsen  

 udvises hensynsløshed over for en svensk kvinde, der har været  

 udsat for incest for 30 år siden, ved at journalisten fortæller,  

 at der cirkulerer billeder af hende blandt pædofile i København,  

 og han bidrager her til, at hendes traume forværres.
Dette strider mod  

 reglen om, at ofre skal vises det størst mulige hensyn.
TV 2 har ikke  

 afvist, at den hensynsløse behandling af kvinden strider mod god  

 presseskik, men mener ikke, at klager er berettiget til at klage herover.  

 Klager har hertil anført, at klagen her er motiveret af foreningens  

 formål samt af, at krænkelsen af den pågældende  

 kvinde blandt andet bestod i at omtale Pædofilgruppen for hende.
Den  

 pågældende kvinde gav klart udtryk for, at hun ønskede at  

 glemme overgrebene, og at hun følte sig krænket over at blive  

 mindet herom.
Det vil derfor ikke være rimeligt at forvente, at hun  

 selv skulle klage til Pressenævnet, idet det netop ville forværre  

 hendes situation at skulle se udsendelsen og formulere en klage.
Dette  

 tilfælde er ikke enestående, og Pressenævnet bør  

 derfor af principielle grunde også behandle dette klagepunkt, uanset om  

 man måtte finde, at klager ikke har retlig interesse heri. § 6 i  

 Pressenævnets forretningsorden hjemler mulighed herfor.
Klager har videre anført, at scenerne fra  

 foreningens møder er udvalgte fra et meget stort materiale og absolut  

 ikke repræsentative for medlemmernes samtaler om børn eller for  

 medlemmernes holdninger til kontakt til børn.
Flere af  

 bemærkningerne var ironisk eller humoristisk ment, hvilket  

 udenforstående næppe har forstået.
Det havde været  

 mere relevant for udsendelsens erklærede formål at gengive  

 ideologiske diskussioner og diskussioner om, hvad der er skadeligt eller ikke  

 skadeligt for børn.
Sådanne diskussioner er der mange af i  

 foreningen, både blandt medlemmer, i foreningens blad og på  

 internettet.
Klager har herudover anført, at udsendelsen skader  

 foreningens anseelse og giver et falskt billede af foreningen, idet scenerne  

 er udvalgt og sammenstillet på en stærkt ensidig og manipulerende  

 måde.
Desuden er det vanskeligt for publikum at skelne mellem, hvilke  

 scener der foregår i foreningens regi, og hvilke scener der  

 foregår udenfor foreningen.
Klager benægter ikke, at det ville  

 have almen interesse, såfremt foreningen organiserede ulovlige  

 aktiviteter.
Dette er imidlertid ikke tilfældet.
Foreningen har  

 på intet tidspunkt opfordret medlemmer til at udveksle  

 børneporno eller begå andre ulovligheder og kan naturligvis ikke  

 drages til ansvar for, hvad medlemmer foretager sig uden for foreningens  

 rammer.
Det mest bemærkelsesværdige, man har fundet inden for  

 foreningens virke, er, at et medlem advarer mod at kontakte børn  

 på internettets chatrooms.
Dette svarer til at advare mod at  

 køre for hurtigt på motorvejen, fordi der er sat  

 fartfælder op.
Den politiske opmærksomhed, som udsendelsen  

 unægtelig har vakt, bygger på opfattelsen af, at der skulle  

 foregå noget ulovligt inden for foreningens rammer.
Dette viser netop,  

 at udsendelsen manipulerer med publikum, så de ikke kan skelne mellem,  

 hvad der foregår inden for og uden for foreningen.
Den offentlige  

 interesse bygger derfor på et falsk grundlag.
TV 2 har indledningsvis oplyst, at behandlingen af emnet  

 pædofili, herunder den afledte risiko for seksuelt misbrug af  

 børn, er af væsentlig samfundsmæssig interesse.
Det  

 afspejler sig blandt andet i den omfangsrige debat om emnet, der igennem de  

 seneste år har udspillet sig dels i den skrevne presse, dels i de  

 elektroniske medier blandt andet på baggrund af en række konkrete  

 sager om seksuelle overgreb på børn.
I Danmark har en gruppe  

 pædofile og andre, der sympatiserer med foreningens formål,  

 organiseret sig i foreningen Pædofilgruppen, der er en lovlig forening.  

 Da Pædofilgruppen tillige er en forening, der deltager i den offentlige  

 debat, fandt TV 2 det væsentligt at undersøge, hvorledes  

 foreningen fungerer, herunder hvad formålet med foreningen er,  

 hvorledes den efterlever de formålsparagraffer, der er fastsat for dens  

 virksomhed, og hvordan dens medlemmer opfatter deres seksualitet, og om de  

 lever deres seksuelle ønsker ud.
Det var derfor nærliggende og  

 relevant at undersøge, dels hvorledes bestemmelsen i  

 vedtægternes pkt. 1 a om "at fremme offentlighedens viden om og  

 mindske dens fordomme mod pædofili, børns seksualitet samt  

 frivillige følelsesmæssige forhold mellem børn og  

 voksne" harmonerer med bestemmelsen i pkt. 1 d om  "at arbejde for  

 at udvikle pædofiles ansvarlighed over for børn" og i pkt.  

 1, sidste afsnit, om at "foreningen må ikke organisere eller  

 formidle ulovlige aktiviteter". Ovennævnte skal ses i lyset af, at  

 klager offentligt advokerer for, at frivillige seksuelle forhold mellem  

 børn og voksne er naturlige og derfor skal lovliggøres.  

 På den baggrund var det relevant at få frem, på hvilken  

 måde foreningen opfatter sin formålsbestemmelse om at øge  

 ansvarligheden.
Undersøgelsen gik med andre ord ud på at  

 få konstateret, hvorledes klageren opfatter begrebet ansvarlighed, om  

 det skal forstås således, at foreningens medlemmer skal afholde  

 sig fra at have seksuelle forhold til børn, eller om de alene skal  

 afholde sig fra det, hvis børnene ikke er indforstået hermed.  

 Derudover ønskede TV 2 at undersøge, på hvilken  

 måde foreningen virker "som socialt kontakt- og  

 støtteorggan for personer, som har følelsesmæssige,  

 seksuelle, juridiske eller sociale problemer i relation til pædofili,  

 jf. vedtægtens pkt. 1 b.
Undersøgelse af disse forhold fandt TV  

 2 berettiget, særligt fordi pædofiles udlevelse af deres  

 seksualitet ofte vil kunne være i strid med straffeloven.
TV 2 har anført, at baggrunden for beslutningen om  

 at anvende skjult kamera var, at undersøgelsen af, om  

 Pædofilgruppen lever op til bestemmelsen i vedtægten om, at  

 foreningen skal arbejde for at øge pædofiles ansvarlighed over  

 for børn, alene kunne ske ved hjælp af brug af skjult kamera,  

 idet oplysninger herom ikke ville kunne fremkomme ved et almindeligt  

 interview med foreningens talsmand.
At det ikke ville være muligt for  

 tilrettelæggerne at foretage ovennævnte undersøgelse samt  

 en undersøgelse af, på hvilken måde foreningen virker for  

 at opfylde vedtægtens pkt. 1 b, fremgår endvidere af brev af 25.  

 juni 2000, hvor foreningens rådgiver  Svend  Jensen tilbyder  

 tilrettelægger  Henrik  Grunnet at "orientere yderligere om  

 foreningen, pædofili og om mit arbejde", hvilket må opfattes  

 som et klart udtryk for, at foreningen ønsker at kontrollere, hvilke  

 oplysninger som fremkommer om den, idet foreningens møder er lukkede,  

 ligesom foreningen trods flere opfordringer og tilsagn om fuld anonymitet  

 ikke stiller op til interview.
TV 2 har i den forbindelse anført, at det er af  

 samfundsmæssig interesse at få undersøgt ovennævnte  

 forhold, idet seksuelle forhold mellem børn og voksne er et alvorligt  

 anliggende, som samfundet har taget afstand fra blandt andet ved at  

 kriminalisere det i straffeloven.
Dertil kommer, at seksuelle forhold mellem  

 børn og voksne ikke er forhold mellem ligeværdige parter,  

 hvorfor der bør udvises stor opmærksomhed om dette  

 spørgsmål, da børnene dermed bliver en særlig  

 sårbår gruppe.
Når det derudover forholder sig  

 således, at en del af foreningens medlemmer er pædofile, hvis  

 udlevelse af deres seksualitet derfor ofte vil være i strid med  

 straffeloven, var det væsentligt at få undersøgt og  

 dokumenteret, hvad der foregår på medlemsmøderne i  

 foreningen, samt når foreningens medlemmer i øvrigt  

 mødes.
Det er i øvrigt uden betydning for vurderingen af, om  

 det i det konkrete tilfælde var berettiget at anvende skjult kamera,  

 hvorvidt det i speaken konkluderes, om klageren lever op til sine  

 vedtægter eller ej.
TV 2 må derfor afvise, at anvendelsen af  

 skjult kamera i det konkrete tilfælde var i strid med god presseskik,  

 idet alle de personer, der optræder på optagelserne i  

 øvrigt på behørig vis er anonymiseret.
TV 2 har i den  

 forbindelse henvist til nævnets praksis i sagerne 143/1997, 3/1998,  

 22/1999, 64/2000 og 65/2000.
TV 2 har endvidere anført, at i det konkrete  

 tilfælde kunne en undersøgelse af, hvorledes foreningen  

 fungerer, herunder om den lever op til sine formålsparagraffer, alene  

 ske ved journalistens medlemskab og dokumentation herfor alene fremskaffes  

 ved brug af skjulte optagelser.
Da anvendelsen af skjult kamera efter sagens  

 natur for så vidt altid vil udgøre et misbrug af andres tillid,  

 og da Pressenævnet anerkender, at der under visse nærmere angivne  

 betingelser er i overensstemmelse med god presseskik at anvende skjult  

 kamera, gælder forbuddet mod "misbrug af andres tillid" ikke  

 ubetinget.
Der må således i hvert enkelt tilfælde foretages  

 en afvejning mellem hensynet til den enkeltes krav på beskyttelse og  

 hensynet til mediernes ytringsfrihed, herunder offentlighedens krav på  

 at blive gjort bekendt med relevante oplysninger.
I det konkrete  

 tilfælde vejer hensynet til den samfundsmæssige interesse i at  

 blive gjort bekendt med, hvad der foregår under møder i  

 foreningen, meget tungt.
På den baggrund er anvendelsen af skjult  

 kamera, herunder det misbrug af foreningens tillid, som efter sagens natur  

 ligger heri, berettiget.
TV 2 har herudover gjort gældende, at der ikke  

 består en forpligtelse til at kontrollere oplysningernes rigtighed ved  

 forelæggelse for klager, idet de oplysninger, der fremkommer om klager  

 i programmet, herunder hvorledes foreningen fungerer, allerede er  

 dokumenteret via de autentiske optagelser.
Programmets tilrettelæggere  

 kontaktede imidlertid klageren flere gange - første gang ved skrivelse  

 af 22. juni 2000, derefter flere gange telefonisk og til sidst den 20.  

 oktober 2000 - med henblik på at opnå et interview, som er en  

 helt sædvanlig måde at komme til orde i en TV-produktion,  

 således at klageren også fik lejlighed til at komme til orde i  

 programmet.
Trods tilsagn om anonymitet ønskede klageren ikke at  

 medvirke, hverken via sin talsmand og rådgiver eller andre  

 repræsentanter, hvilket senest blev meddelt ved skrivelse af 24.  

 oktober 2000. Skrivelsen af 20. oktober 2000 blev den 25. oktober 2000 fulgt  

 op af en telefonisk henvendelse fra journalist  Henrik  Grunnet til talsmand  

  Svend  Jensen, hvilket foreningen trods oplysninger om, at der i programmet  

 ville blive vist optagelser foretaget med skjult kamera, endnu engang  

 afviste.
TV 2 har i den forbindelse henvist til kendelse af 13. november 2000  

 fra fogedretten, som netop lagde vægt på, at foreningen flere  

 gange var blevet opfordret til at medvirke, hvilket foreningen ved  Svend  

  Jensen afslog.
Klager har i samme forbindelse anført, at det ikke  

 i speaken i programmet udtales, at foreningen ikke efterlever bestemmelsen i  

 sine vedtægter om at øge pædofiles ansvarlighed over for  

 børn.
Programmets speak tager med andre ord ikke stilling hertil.
De  

 optagelser - foretaget med skjult kamera - fra foreningens møder, som  

 indgår i programmet, dokumenterer, hvad der rent faktisk foregår  

 på møderne i foreningen.
De viser, at der udveksles  

 informationer om, hvordan man undgår at blive pågrebet, når  

 man opererer på internettet.
De viser, hvorledes medlemmerne ser  

 på behandlingsdomme, og de viser, hvorledes medlemmerne udveksler  

 information om muligheden for seksuelt samkvem med børn.
Derudover  

 dokumenterer de, at journalisten via sit medlemskab i foreningen etablerede  

 kontakt med pædofile, og at disse pædofile f.eks. besad  

 børnepornografisk materiale og gav hinanden nøje instruktioner  

 om, på hvilken måde de kunne udleve deres seksualitet.
Det  

 tilkommer herefter offentligheden, dvs. seerne, at vurdere, om foreningen  

 lever op til sine formålsparagraffer.
På den baggrund finder TV 2  

 ikke, at spørgsmålet om, hvorvidt foreningen efter en naturlig  

 sproglig fortolkning medvirker til, "at udvikle pædofiles  

 ansvarlighed over for børn", burde have været forelagt  

 foreningen til udtalelse.
TV 2 har endvidere anført, at de i programmet viste  

 scener ikke er fremprovokerede.
Dette underbygges af det forløb, der  

 udspiller sig på sekvenserne i programmet, hvor tonen er fri, og hvor  

 der ikke er nogen antydning af, at journalisten har fremprovokeret de mange  

 udtalelser, der dels fremkommer på klagerens lukkede  

 medlemsmøder dels under møderne med klagerens enkelte  

 medlemmer.
 TV 2 har desuden i relation til den misbrugte svenske  

 kvinde, der medvirker i programmet, gjort gældende, at klager ikke har  

 den fornødne retlige interesse i at klage herover, idet dette  

 spørgsmål ikke vedrører foreningen.
TV 2 har endvidere anført, at  

 tilrettelæggerne har oplyst og i øvrigt behørigt bemanet  

 forklaret i Fogedretten, at de scener fra møder i foreningen, der  

 indgår i programmet, er repræsentative for det, som journalisten  

 oplevede på møderne og de holdninger, foreningens medlemmer i  

 øvrigt gav udtryk for.
For så vidt angår klagerens  

 bemærkninger om, at TV 2 ikke behandler de mest fundamentale  

 problemstillinger omkring pædofili, anføres, at det til enhver  

 tid tilkommer mediet den redaktionelle frihed at vælge, hvilken  

 indgangsvinkel behandlingen af en given problemstilling skal have, når  

 de presseetiske regler i øvrigt overholdes.
TV 2 har i den forbindelse  

 henvist til nævnets kendelse nr. 46/2000. Der består  

 således ikke en presseetisk forpligtelse til at belyse en  

 problemstilling fra samtlige vinkler, endsige sørge for at synspunkter  

 henholdsvis for og imod en given problem stilling repræsenteres  

 ligeligt.
Der består således ikke i det konkrete tilfælde i  

 medfør af de presseetiske regler en forpligtelse til at gengive alt  

 det, der er foregået på møder i foreningen.
TV 2 fandt det  

 ikke relevant at medtage eksempelvis sekvenser med diskussioner om  

 mødernes tilrettelæggelse, økonomi og lokaleproblemer,  

 hvorimod det var relevant at medtage medlemmernes diskussioner omkring  

 vanskelighederne med at "købe" børn, hvorledes man  

 undgår at blive opdaget af politiet ved chat på internettet,  

 hvorledes man ser på behandlingsdomme m.v., idet netop dette er  

 illustrerende for, hvorledes pædofile tænker, hvilket var et af  

 formålene med at vise programmet.
Endelig har TV 2 afvist, at det ikke af programmet  

 fremgår, hvornår der er tale om optagelser fra møder i  

 foreningen og møder af mere privat karakter, idet det netop oplyses,  

 hvornår der vises optagelser fra møderne.
TV 2 er enig med  

 klageren i, at klageren ikke kan drages til ansvar for, hvad foreningens  

 medlemmer foretager sig uden for foreningens regi.
Foreningen tillægges  

 da heller ikke ansvar herfor i programmet.
Programmet konstaterer blot, at  

 journalisten efter af have meldt sig ind i foreningen fik etableret en  

 kontakt med nogle pædofile, og at disse under mere private former  

 udvekslede børnepornografisk materiale og oplysninger om muligt  

 seksuelt samkvem med mindreårige.
Forhold, som er ulovlige efter  

 straffeloven, og som derfor fandtes relevante at medtage i programmet.  

 Endelig har TV 2 afvist, at udsendelsen af programmet uberettiget  

 krænker foreningen og de enkelte medlemmers privatliv, allerede for  

 samtlige de personer, der optræder på de skjulte optagelser, er  

 sløret, dels i form af maskering, dels i form af forvrængning af  

 deres stemmer.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Ulrik  

 Holmstrup og Ole Askvig.
 Pressenævnet udtaler:
Som udgangspunkt bør der ikke uden samtykke bringes  

 optagelser med skjult kamera.
En sådan fremgangsmåde kan kun  

 undtagelsesvis være berettiget efter en nøje afvejning i hvert  

 enkelt tilfælde af den samfundsmæssige interesse i forhold til  

 den enkeltes krav på beskyttelse.
I afvejningen må tillige  

 indgå, om oplysninger, der ønskes bragt, kan tilvejebringes  

 på anden måde end ved brug af skjult kamera.
 Pressenævnet finder, at der er en klar  

 samfundsmæssig interesse i omtale af, om Pædofilgruppen  

 efterlever den formålsparagraf, der er fastsat for foreningens  

 virksomhed.
Nævnet finder videre, at TV 2 i tilstrækkelig  

 grad har antageliggjort, at en efterprøvning af  

 spørgsmålet om, hvorvidt Pædofilgruppen i praksis lever op  

 til bestemmelsen i foreningens vedtægter om, at foreningen skal arbejde  

 for at øge pædofiles ansvarlighed over for børn, ikke  

 synes at kunne komme frem uden anvendelse af skjult kamera.
Det er  

 nævnets opfattelse, at oplysninger fra talsmand/rådgiver for  

 foreningen  Svend  Jensen ikke på fyldstgørende vis ville kunne  

 afdække og besvare dette spørgsmål.
Nævnet finder  

 derfor ikke, at TV 2 på dette punkt har tilsidesat god presseskik.
 Nævnet er enig i, at brug af skjult kamera i en sag  

 som den foreliggende indebærer et misbrug af andres tillid.  

 Nævnet finder imidlertid under de foreliggende omstændigheder  

 ikke grundlag for at udtale kritik i den anledning.
Oplysninger, der kan være skadelige, krænkende  

 eller virke agtelsesforringende for nogen, skal efterprøves i  

 særlig grad, inden de bringes, først og fremmest ved  

 forelæggelse for den pågældende.
Ved brev af 22. juni 2000  

 anmodede TV 2 Pædofilgruppens talsmand/rådgiver  Svend  Jensen om  

 et interview i forbindelse med, at TV 2 overvejede at producere et program om  

 pædofili.
Interviewet skulle blandt andet handle om foreningens  

 formålsparagraf.  Svend  Jensen afviste at deltage i noget interview.  

 Ved brev af 20. oktober 2000 anmodede TV 2 på baggrund af de skjulte  

 optagelser på ny  Svend  Jensen om et interview om pædofile  

 danskere og Pædofilgruppen, hvilket denne igen afviste.  

 Pressenævnet finder herefter ikke - om end der i nævnet er  

 enighed om, at TV 2 burde have udfoldet yderligere bestræbelser  

 på at få indhentet kommentarer fra foreningen -  

 tilstrækkeligt grundlag for at udtale kritik af TV 2 på dette  

 punkt.
Nævnet har på baggrund af de i sagen  

 foreliggende oplysninger ikke grundlag for at kunne vurdere, hvorvidt  

 scenerne fra foreningens møder er repræsentative, eller hvorvidt  

 der forekommer scener, der på kritisabel måde er fremprovokeret  

 af journalisten.
Det er i øvrigt nævnets opfattelse, at det af  

 udsendelsen med tilstrækkelig tydelighed fremgår, hvilke scener  

 der foregår i foreningens regi og hvilke scener, der foregår uden  

 for foreningen.
Nævnet finder derfor ikke grundlag for at udtale kritik  

 af TV 2 på disse punkter.
 Nævnet finder i relation til den svenske kvinde, der  

 medvirker i udsendelsen, at klager ikke har retlig interesse i at klage  

 herover.
 Afsagt den 30. maj 2001.
