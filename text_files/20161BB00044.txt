Fremsat den 19. december 2016 af Peder Hvelplund (EL), Eva Flyvholm (EL), Maria Reumert Gjerding (EL), Henning Hyllested (EL), Christian Juhl (EL), Nikolaj Villumsen (EL), Torsten Gejl (ALT) og Christian Poll (ALT) Forslag til folketingsbeslutning om oprettelse af et nationalt kystråd og en tilhørende national fond for kysthåndtering Folketinget pålægger regeringen at fremsætte lovforslag om oprettelse af et nationalt kystråd, der har til opgave 1) at gennemføre en overordnet prioritering ud fra objektive kriterier, som udvikles af rådet, og 2) i samarbejde med kommunerne at prioritere og koordinere lokale kystbeskyttelsesindsatser, samt 3) at frikøbe arealer med høj naturværdi, der trues af hyppigere oversvømmelse, og omdanne disse til natur.
I tilknytning til kystrådet etableres en national fond, som kystrådet kan bruge til medfinansiering af tiltag og til frikøb.
Bemærkninger til forslaget Effekterne af den manglende globale indsats mod klimagasser viser sig tydeligere og tydeligere.
Vi ser stigende vandstand, stormflod og skybrud, der presser kysterne og skaber oversvømmelse i byerne.
Staten har i dag ansvaret for enkelte kyststrækninger med diger.
Det drejer sig om strækninger langs vestkysten og enkelte steder i de indre danske farvande, herunder Lolland-Falster.
 Ved de øvrige kyster er ansvaret kommunernes og lodsejernes, og indsatsen finansieres ud fra det såkaldte »nytteprincip«, det vil sige, at det betales af dem, der har nytte af kystsikringen.
Med det voksende pres på kysterne er der imidlertid behov for at etablere en national koordinering af indsatsen med større fokus på kvaliteten af det landskab langs kysterne, der formes via forskellige tiltag.
I den forbindelse er der behov for en højere grad af national koordinering, herunder udvikling af fælles kriterier for, hvor og hvornår der gennemføres kystsikring, og på hvilke måder.
Forslaget indebærer derfor, at der etableres en koordineret indsats omkring kysthåndteringen, og, at der etableres en fond, der kan medfinansiere tiltag.
Centralt i forslaget er oprettelsen af et nationalt kystråd, hvis medlemmer primært skal udpeges af staten, kommunerne og af særlige interessenter.
Kystrådets opgave skal være at udvikle og vedligeholde kriterier for kysthåndtering og i samarbejde med lokale interessenter at prioritere konkrete indsatser i henhold til kriterierne og i øvrigt at prioritere kystfondens midler.
 Kommunerne får i tilknytning hertil til opgave at udarbejde oplæg til kystrådet vedrørende indsatsen for deres kystområder.
 Kystrådet kan understøtte investeringer i kystbeskyttelse i områder, som kommunerne foreslår beskyttet, samt frikøbe arealer, hvor dette er mest hensigtsmæssigt, f.eks. på grund af hyppig oversvømmelse, og omdanne disse til natur frem for at kystsikre.
 Kystrådet får det overordnede ansvar for at udstikke fagligt begrundede retningslinjer, koordinere og fordele de midler, der afsættes til indsatsen.
Hvad angår finansieringen af tiltag, skal kystrådet fra sag til sag vurdere tilskuddets størrelse i forhold til den samlede investering og lodsejernes (herunder kommunernes) medfinansiering baseret på nytteværdien.
Ved frikøb af arealer til natur kan dette enten foregå som en statslig overtagelse eller i fællesskab med kommunen.
Det foreslås, at den nye kystfond årligt tilføres 400 mio. kr., hvilket vil opprioritere kystarbejdet markant.
Indsatsen foreslås finansieret gennem forsikringsselskaberne, som vil opnå besparelser, f.eks. via en forhøjelse af skadesforsikringsafgiften fra de eksisterende 1,1 pct. til ca. 2,5 pct.
Skriftlig fremsættelse Peder Hvelplund (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af et nationalt kystråd og en tilhørende national fond for kysthåndtering.
(Beslutningsforslag nr.
B 44) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
