Lov om ændring af lov om Danmarks Grønne Investeringsfond (Etablering af Danmarks Grønne Fremtidsfond samt finansiering gennem statsligt genudlån) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om Danmarks Grønne Investeringsfond, jf. lov nr. 1285 af 9. december 2014, som ændret ved § 6 i lov nr. 552 af 7. maj 2019, foretages følgende ændringer:
 1. I § 1, stk. 2, indsættes som 2. og 3. pkt.:
»Ved grøn omstilling forstås både tiltag, som kan fremme national grøn omstilling, og tiltag, som kan fremme global grøn omstilling, herunder udvikling og udbredelse af nye teknologier, omlægning af energisystemer til vedvarende energi, lagring og effektiv anvendelse af energi m.v. og fremme af global eksport af grøn teknologi, eksempelvis inden for vind og energieffektiviseringsløsninger.
Danmarks Grønne Investeringsfonds finansiering skal bidrage til opfyldelse af temperaturmålene som defineret i Parisaftalen under De Forenede Nationers rammekonvention om klimaændringer  (UNFCCC) vedtaget i Paris den 12. december 2015 på den 21. partskonference (COP21) under UNFCCC og underskrevet af Danmark i New York den 22. april 2016 og  realisering af nationale klimamål og skal således aktivt finansiere tiltag, der reducerer belastningen for klima, natur og miljø, herunder tiltag rettet mod vandknaphed, fødevaremangel og bæredygtig fødevareproduktion.« 2. I § 1 indsættes efter stk. 2 som nyt stykke:
»Stk. 3. Ved udvælgelsen af projekter og initiativer, der kan bidrage til enten den nationale grønne omstilling eller den globale grønne omstilling, og som kan finansieres af Danmarks Grønne Investeringsfond i medfør af denne lov, jf. stk. 2, foretager Danmarks Grønne Investeringsfond en samlet vurdering af det kommercielle og det omstillingsmæssige potentiale af det enkelte projekt eller initiativ.« Stk. 3 og 4 bliver herefter stk. 4 og 5.
 3. I § 1 indsættes som stk. 6:
»Stk. 6. Finansiering i medfør af denne lov sker i overensstemmelse med de for Danmarks Grønne Investeringsfond til enhver tid gældende politikker for ansvarlig virksomhedsadfærd, herunder social ansvarlighed og foranstaltninger mod skatteunddragelse.« 4. I § 2, stk. 1, indsættes som 2. pkt.:
»Fonden kan derudover yde lån og garantier til virksomheder, som tilbyder eller faciliterer finansiering af energi- og miljømæssig renovering, herunder eksempelvis i form af energirenovering af private boliger.« 5. § 2, stk. 2, affattes således:
»Stk. 2. Fonden kan mod vederlag, som modsvarer risikoen på lånet eller garantien, yde både sidestillede og efterstillede lån samt garantier med eller uden sikkerhed i medfør af § 1, stk. 4. Som vederlag kan fonden bl.a. modtage rettigheder eller finansielle instrumenter, som kan konverteres til ejerandele i virksomheder.
Fonden kan ligeledes modtage ejerandele i virksomheder som følge af fondens konvertering af låneinstrumenter og andre gældsinstrumenter.« 6. I § 2, stk. 3, indsættes som 2. pkt.:
»Ved fondens ydelse af lån og garantier til virksomheder, som tilbyder eller faciliterer finansiering af energi- og miljømæssig renovering i medfør af stk. 1, skal det finansieringsmaksimum, som er nævnt i 1. pkt., vurderes på baggrund af omkostninger forbundet med projektfinansieringerne i den virksomhed, Danmarks Grønne Investeringsfond yder finansiering til.« 7. I § 2, stk. 4, udgår »på op til 100 mio. kr. til et projekt og«.
 8. Efter § 2 indsættes:
»§ 2 a.
Erhvervsministeren kan fastsætte regler om oprettelse, organisering, drift, tilsyn m.v. af selvstændige ordninger og initiativer, som henlægges til administration i Danmarks Grønne Investeringsfond.« 9. Efter § 4 indsættes:
»§ 4 a.
Danmarks Grønne Investeringsfond kan indhente råd og sparring fra et rådgivende udvalg nedsat af erhvervsministeren i relation til investerings- og finansieringsindsatser inden for grøn omstilling.
Kompetencen til at træffe konkrete finansierings- eller investeringsbeslutninger i medfør af denne lov og ansvaret herfor ligger uanset rådgivningen hos Danmarks Grønne Investeringsfond.
 Stk. 2. Danmarks Grønne Investeringsfond skal løbende samarbejde med og bidrage til koordineringen vedrørende administrationen af midlerne under Danmarks Grønne Fremtidsfond med Vækstfonden, EKF Danmarks Eksportkredit, Investeringsfonden for Udviklingslande og det i stk. 1 nævnte rådgivende udvalg.
Stk. 3. Danmarks Grønne Investeringsfond kan bidrage økonomisk til afholdelse af udgifterne i forbindelse med det rådgivende udvalg, jf. stk. 1.« 10. Efter § 5 indsættes:
»§ 5 a.
Lov om offentlighed i forvaltningen, lov om Folketingets Ombudsmand, forvaltningsloven og arkivloven finder ikke anvendelse for Danmarks Grønne Investeringsfond og dens eventuelle datterselskaber, for så vidt angår aktiviteter udøvet i medfør af lovens §§ 1 og 2.« 11. § 6, stk. 1, affattes således:
»Danmarks Grønne Investeringsfonds kapital tilvejebringes ved indskud fra staten, i det omfang der er etableret bevillingsmæssig hjemmel hertil.« 12. § 6, stk. 3, affattes således:
»Stk. 3. Fonden kan optage lån, herunder statsligt genudlån, til finansiering af fondens aktiviteter inden for en ramme på op til 6 mia. kr. i 2021 og 8 mia. kr. i 2022 og frem.
Rammen kan forhøjes, i det omfang der er etableret bevillingsmæssig hjemmel hertil.« 13. § 6, stk. 4, affattes således:
»Stk. 4. Fonden betaler garantiprovision til staten for den del af statsgarantien, der er udnyttet af fonden, jf. § 2, stk. 3, i lov om bemyndigelse til optagelse af statslån.« 14. I § 6 indsættes som stk. 5 og 6:
 »Stk. 5. Fondens samlede udestående lån og garantier kan ikke overstige adgangen til lånoptag, jf. stk. 3.
Stk. 6. Staten indtræder i fondens rettigheder og forpligtelser, i det omfang fondens egenkapital og hensættelser ikke er tilstrækkelige.« 15. Efter § 8 indsættes:
»§ 8 a.
Personer, som medvirker til aktiviteter i henhold til §§ 1 og 2, har under ansvar efter straffelovens §§ 152-152 e tavshedspligt med hensyn til enhver oplysning, som de i den forbindelse får kendskab til.
§ 8 b.
Den, der afgiver urigtige eller vildledende oplysninger eller fortier oplysninger af betydning for beslutninger i medfør af §§ 1 og 2, straffes med bøde eller fængsel indtil 4 måneder, medmindre højere straf er forskyldt efter den øvrige lovgivning.
Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.« § 2 Loven træder i kraft den 1. juli 2021.
§ 3 Loven gælder ikke for Færøerne og Grønland.
Givet på Christiansborg Slot, den 8. juni 2021 Under Vor Kongelige Hånd og Segl MARGRETHE R.
