Fremsat den 20. november 2020 af Søren Egge Rasmussen (EL), Jette Gottlieb (EL) og Rosa Lund (EL) Forslag til folketingsbeslutning om at give kommunerne mulighed for at kræve 33 pct. almene boliger i lokalplanområder Folketinget pålægger regeringen at fremsætte de nødvendige lovforslag inden den 1. april 2021, således at kommunerne kan kræve 33 pct. alment byggeri i forbindelse med lokalplanlægning og dermed hæve andelen fra det nuværende niveau på 25 pct. i lov om planlægning.
Bemærkninger til forslaget Folketinget vedtog den 26. februar 2015 ændringer i planloven, der giver kommunerne mulighed for at stille krav om, at op til 25 pct. af boligmassen i et nyt lokalplanområde skal forbeholdes almene boliger omfattet af almenboligloven. Ændringerne trådte i kraft den 5. marts 2015.
 Formålet med ændringerne i planloven og almenboligloven var at få en mere blandet boligsammensætning af forskellige typer boliger i de store danske byer  bl.a. i de nye boligområder  og derigennem en mere blandet beboersammensætning.
Lovændringen gav kommunerne en mulighed for  men ikke en pligt til  at udlægge op til 25 pct. af boligmassen i et nyt lokalplanområde til almene boliger, uanset om området er privat eller kommunalt ejet.
Efter vedtagelse af en lokalplan med en sådan bestemmelse kan eksisterende lovlig anvendelse af en ejendom fortsætte uhindret, også efter et salg af ejendommen.
Muligheden gælder alene for de områder i byerne, som ikke aktuelt anvendes lovligt til eller er lokalplanlagt til boligformål, dvs. for bl.a. lokalplanlagte erhvervsområder og områder udlagt til offentlige formål.
For områder, der har været udlagt til blandet bolig og erhverv, vil muligheden kunne anvendes ved ny lokalplanlægning for erhvervsområderne.
Lovændringen gav kommunerne mulighed for i forbindelse med kommuneplanlægningen at fastsætte retningslinjer for almene boliger og fastsætte rammer herfor i områder, der ikke lovligt anvendes til eller er lokalplanlagt for boligformål.
Fremover skal der således i en kommuneplan eller et kommuneplantillæg være optaget retningslinjer om almene boliger, hvis kommunen i en lokalplan ønsker at fastsætte krav om almene boliger.
I forbindelse med selve lokalplanlægningen kan kommunen dog som hidtil blot vedtage et kommuneplantillæg efter de herom gældende regler.
 Med beslutningsforslaget pålægges regeringen at ændre planloven, således at den nuværende mulighed for at kræve 25 pct. almene boliger hæves til 33 pct.
Baggrunden for forslaget er et ønske om at øge andelen af almene boliger i overensstemmelse med regeringens forståelsespapir, »Retfærdig retning for Danmark«, hvori der står: ». . . samt at kommunerne får mulighed for at stille betingede byggetilladelser, hvor op til en tredjedel af nye boliger skal være almene og opføres hurtigt.« Derudover henvises der til boligministerens indlæg på Altinget.dk (»Boligminister: Op til en tredjedel af Københavns boliger skal være almene«, den 19. oktober 2020), hvor ministeren ønsker at hæve procentsatsen for almene boliger i al nybyggeri fra 25 pct. til 33  pct.
Derudover henvises der til Socialdemokratiets boligpolitiske program, »Byer med plads til alle  Socialdemokratiets pejlemærker til flere og billigere boliger«, hvori der er et ønske om at give kommunerne mulighed for at kræve, at helt op til 33 pct. af nye boligområder reserveres til almene boliger.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at give kommunerne mulighed for at kræve 33 pct. almene boliger i lokalplanområder.
(Beslutningsforslag nr.
B 97 Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
