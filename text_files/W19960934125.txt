Ankestyrelsens principafgørelse O-3-96 om kontanthjælp - arbejdsløshedsdagpenge - beregning - fradrag for indtægter - gennemsnitligt månedligt beløb Resume:
 Ved beregning af supplerende kontanthjælp skulle fradrag af ægtefællens arbejdsløshedsdagpenge foretages med det beløb, som var kommet til udbetaling i måneden før kontanthjælpsudbetalingen, og ikke med et beløb svarende til ægtefællens gennemsnitsindtægt.
 Kassation:
Principafgørelsen har ikke længere vejledningsværdi Kassationsdato:
03-06-2009 Love:
Lov om social bistand - lovbekendtgørelse nr. 1024 af 13. december 1994 - § 38, stk. 1 Vejledninger:
Socialministeriets vejledning nr. 45 af 3. april 1995 om kontanthjælp efter bistandsloven - pkt. 7 Sagsfremstilling:
 Ansøger modtog supplerende kontanthjælp til ægtefællens arbejdsløshedsdagpenge.
 Ved beregning af hjælp efter bistandslovens § 37 a den 30. december 1993 fratrak kommunen ægtefællens dagpenge, som var kommet til udbetaling den 1. , den 15. og den 29. december, således at ansøger kun fik udbetalt 1.468 kr. i kontanthjælp i modsætning til tidligere, hvor der havde været 2 dagpengeudbetalinger til ægtefællen pr. måned.
 Ankenævnet traf afgørelse om, at fradrag for ægtefællens indtægt skulle ske med en beregnet gennemsnitlig månedsindtægt, uagtet at det var oplyst, at ansøger insisterede på, at hans ægtefælles indtægt skulle fratrækkes med de faktisk udbetalte dagpenge for den foregående måned.
I klagen til Ankestyrelsen henviste kommunen bl.a. til Socialministeriets vejledning af 30. november 1993, pkt. 7 (nu vejledning nr. 45 af 3. april 1995), hvorefter der foretages fradrag for indtægter, som ansøger og ægtefællen har i den periode, hvor der ydes hjælp.
Fradraget foretages med det faktiske beløb.
Der henvistes desuden til, at såfremt nævnets afgørelse skulle følges, ville det medføre en meget stor administrativ byrde, idet flere kontanthjælpsmodtagere eller ægtefæller til disse har meget svingende indtægter.
Endvidere vurderedes det for uhensigtsmæssigt, at det ikke var muligt efter skøn at kunne være fleksibel.
 Sagen blev behandlet i principielt møde til afgørelse af, om ægtefællens indtægt skulle fradrages i kontanthjælpen med et beregnet måned ligt gennemsnitligt beløb, eller om den skulle fradrages med den faktiske udbetaling for den foregående måned.
 Afgørelse:
 Ankestyrelsen fandt, at med de undtagelser, der følger af bistands lovens § 38, skulle fradrag af ægtefællens dagpenge foretages i ansøgers kontanthjælp med de beløb, som hun havde modtaget i den måned, der lå forud for kontanthjælpsudbetalingen.
 Ankestyrelsen fandt således ikke, at fradraget skulle foretages med et beløb svarende til ægtefællens gennemsnitsindtægt.
 Afgørelsen begrundedes med, at hjælp efter bistandsloven er subsidiær i forhold til andre forsørgelsesformer, således at kontanthjælp alene bevilges, når familiens mulighed for at klare sig ved hjælp af disse var opbrugt.
 Ankestyrelsen ændrede således nævnets afgørelse.
