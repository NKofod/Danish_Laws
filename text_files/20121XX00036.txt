Skriftlig fremsættelse (4. oktober 2012) Ministeren for fødevarer, landbrug og fiskeri (Mette Gjerskov):
 Herved tillader jeg mig for Folketinget at fremsætte:
Forslag til lov om ændring af fiskeriloven (Lovforslag nr.
L 22) I forbindelse med sidste ændring af fiskeriloven fremkom et ønske om at tilvejebringe bedre muligheder for, at elever under erhvervsfiskeruddannelsen kan opnå erfaring med praktisk fiskeri i forbindelse med erhvervsfiskeruddannelsen.
Som følge heraf fremsættes lovforslaget om fiskerilicens til visse selvejende uddannelsesinstitutioner.
 Lovforslaget åbner til dette formål således mulighed for, at disse fartøjer inden for fiskerilovens rammer kan opnå en fiskerilicens og få tildelt fangstrettigheder til selvstændigt erhvervsmæssigt fiskeri.
 Lovforslaget indebærer, at selvejende uddannelsesinstitutioner, der tilbyder uddannelse af erhvervsfiskere efter lov om maritime uddannelser, har mulighed for efter fiskeriloven at blive godkendt som fiskeriberettiget og eje eller på anden måde råde over fartøjer, der kan opnå status som erhvervsfiskerfartøj.
 Det vurderes, at muligheden for at gennemføre den første praktikperiode på et fiskerfartøj i uddannelsesinstitutionens regi kan mindske frafaldet af elever.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
