Skrivelse om ramme for skattestigning for økonomisk trængte kommuner (Til samtlige kommuner) Det indgår i aftalen mellem regeringen og KL af 16. juni 2009, at et mindre antal kommuner i 2010 kan foretage en justering af den kommunale indkomstskat inden for en samlet ramme på 500 mio. kr.
 Regeringen og KL er enige om, at muligheden for skatteforhøjelser skal målrettes de 10-15 kommuner, der i en særlig vanskelig situation vurderes at have behov for en skatteforhøjelse.
 Det blev samtidig aftalt, at Indenrigs- og Socialministeriet senest den 19. juni 2009 skal udmelde de kriterier, der vil ligge til grund for fordelingen af rammen for skatteforhøjelser.
Ved vurderingen af kommunernes ansøgninger vil der blive lagt vægt på, om kommunen er i en særlig vanskelig situation.
Grundlaget for vurderingen og dermed fordelingen af rammen vil være følgende kriterier:
 Driftsmæssig ubalance  Udgiftspres fra demografiske forskydninger  Udgiftspres på overførselsområdet  Finansiel sårbarhed og likviditet  Lavt investeringsniveau over flere år Det bemærkes, at der tages forbehold for Finansudvalgets tilslutning til aktstykke om statens tilskud til kommunerne og regionerne for finansåret 2010.
 Hvis den samlede skatteforhøjelse for kommunerne under ét overstiger den aftalte ramme på 500 mio. kr., vil der i medfør af gældende lov ske en modgående regulering af bloktilskuddet for 2010 svarende til overskridelsen.
 Kommuner, der vedtager en skattestigning i overensstemmelse med en tildelt andel af rammen til skatteforhøjelser, vil blive friholdt for en eventuel individuel modregning i bloktilskuddet for 2010 ved et samlet brud på skatteaftalen.
 Kommuner, der vedtager en skattestigning, der overstiger en eventuelt tildelt andel af rammen eller et eventuelt frit lejde, vil være omfattet af en eventuel individuel modregning.
I Indenrigs- og Socialministeriets vejledning i forbindelse med udmeldingen af tilskuds- og udligningsbeløb m.v. ultimo juni 2009 vil der blive givet nærmere oplysninger til brug for kommuners evt. ansøgning, jf. i øvrigt teksten i aftalen.
Det kan oplyses, at ansøgningsfristen er den 7. september 2009 med efterfølgende udmelding om tilsagn den 23. september 2009.
