Vejledning om ændring af vejledning til  

 bekendtgørelse  

 om beregning af arbejdsfortjenesten for lønmodtagere Direktoratet har i ændringsbekendtgørelse nr. 1198 af 18.  

 december 2002 foretaget ændringer i bekendtgørelse nr. 1356 af  

 20. december 2000 om beregning af arbejdsfortjenesten for  

 lønmodtagere.
Samtidig har direktoratet ved denne vejledning  

 ændret vejledning nr. 190 af 20. december 2000.
 Til ændringsbekendtgørelsens § 1.
 I direktoratets vejledning nr. 190 af 20. december 2000 udgår  

 vejledningsteksten under overskriften: »Erhvervsmæssig  

 uddannelse« og erstattes af følgende:
»Erhvervsmæssig uddannelse Til § 9. Af bestemmelsen fremgår det, at et medlem, der  

 er optaget i a-kassen på grundlag af gennemførelsen af en  

 uddannelse, jf. lovens § 41, stk. 1, nr. 3, litra b, skal have  

 udbetalt dagpenge med dimittendsatsen.
 Det samme gælder for et medlem, der er overflyttet til a-kassen med  

 dimittendrettigheder på grundlag af en erhvervsmæssig uddannelse,  

 eller som i sin hidtidige a-kasse opnår dagpengeret med  

 dimittendrettigheder på grundlag af en gennemført uddannelse.  

 Modsat betyder det, at et medlem, der er overflyttet til en a-kasse på  

 grundlag af en erhvervsmæssig uddannelse med bevarelse af erhvervede  

 rettigheder, eller som efter en uddannelses afslutning i øvrigt  

 undlader at gøre brug af dimittendrettighederne, ikke er omfattet af  

 § 9.
Det fremgår af § 16, hvornår et medlem, der er omfattet  

 af § 9, kan få udbetalt dagpenge med en beregnet sats.« I direktoratets vejledning nr. 190 af 20. december 2000 udgår  

 vejledningsteksten under overskriften: »Værnepligtige« og  

 erstattes af følgende:
 »Værnepligtige mv.
Til § 10. Det fremgår af denne bestemmelse, at  

 løn under værnepligt eller under ansættelse på  

 værnepligtslignende vilkår ikke kan danne grundlag for en  

 beregning.
Medlemmer, som er optaget i en a-kasse under værnepligt  

 eller ansættelse på værnepligtslignende vilkår, skal  

 derfor ved ledighed have udbetalt dagpenge med dimittendsatsen.
Derimod kan konstabler få beregnet en dagpengesats efter de  

 almindelige regler, hvis de gennemfører konstabeltjenesten.
Baggrunden  

 herfor er, at de i denne situation ikke betragtes som egentlige  

 værnepligtige.
 I de tilfælde, hvor konstabeltjenesten ikke gennemføres, kan  

 der foretages en beregning på baggrund af indtægten fra  

 konstabeltjenesten, der ligger efter den almindelige  

 værnepligtsperiodes afslutning, hvis den opfylder de almindelige  

 betingelser for beregning.
Det fremgår af § 16, hvornår et medlem, der er omfattet  

 af § 10, stk. 1, kan få udbetalt dagpenge med en beregnet  

 sats.« I direktoratets vejledning nr. 190 af 20. december 2000 indsættes  

 umiddelbart før overskriften: »Dagpengesats efter genindtræden i  

 dagpengeretten efter overgangsydelse« følgende nye afsnit:
»6 måneders-reglen Til § 16. For medlemmer,som modtager dagpenge efter  

 mindstesatsbestemmelserne i § 3 eller § 8, kan der først ske en  

 nyberegning af dagpengesatsen 6 måneder efter, at retten til dagpenge  

 er indtrådt.
 Dagpengeretten anses for indtrådt ved starten af den  

 ledighed, der medfører udbetaling af dagpenge efter § 3 eller § 8. For  

 medlemmer, der er ophørt med selvstændig virksomhed, anses  

 dagpengeretten dog først for indtrådt efter udløbet af  

 karensperioden på 1 eller 3 uger, jf. lovens § 63, stk. 3.
Det betyder, at et medlem, som får udbetalt dagpenge  

 med mindstesatsen, først kan få en ny satsberegning på  

 grundlag af et arbejdsforhold, der ligger senere end det arbejdsophør,  

 som har medført udbetaling af mindstesats, når der er gået  

 6 måneder fra dagpengerettens indtræden, dvs. når der for  

 lønmodtagere er gået 6 måneder fra ledighedens  

 indtræden, og for selvstændige er gået 6 måneder fra  

 udløbet af karensperioden på 1 eller 3 uger.
Reglen omfatter kun  

 nyberegninger og gælder ikke for selvstændige erhvervsdrivende,  

 som inden for et halvt år efter ledighedens indtræden  

 dokumenterer, at en beregnet sats som selvstændig erhvervsdrivende er  

 højere end mindstesatsen.
 Et medlem, som er optaget som dimittend eller er  

 overflyttet med dimittendrettigheder, kan først få beregnet en  

 dagpengesats, når der er gået 6 måneder fra dagpengerettens  

 indtræden.
Dagpengeretten anses for indtrådt ved afslutningen  

 af den uddannelse, som giver medlemmet dimittendretttigheder.
For nyoptagne  

 dimittender, anses dagpengeretten dog først for indtrådt,  

 når der er gået en måned efter uddannelsens afslutning, jf.  

 lovens § 54.
 For nyoptagne dimittender betyder dette, at retten til at  

 få beregnet en individuel dagpengesats tidligst kan ske 7 måneder  

 efter uddannelsens afslutning.
 Eksempel:
En person optages i en a-kasse som dimittend den 1. februar 2003.  

 Medlemmet får efter udløbet af karenstiden udbetalt dagpenge med  

 dimittendsats fra 1. marts 2003. Medlemmet er ledigt frem til 1. april 2003,  

 hvor medlemmet opnår fuldtidsbeskæftigelse af 3 måneders  

 varighed.
Medlemmet er igen ledig fra 1. juli 2003, hvor der udbetales  

 dagpenge med dimittendsats.
Fra 1. september 2003 skal medlemmet have  

 udbetalt en beregnet sats på baggrund af beskæftigelsen fra 1.  

 april til 30. juni 2003.
Medlemmer, som allerede er medlem af a-kassen, eller som er overflyttet  

 med dimittendrettigheder, og som opfylder kravet om 1 års medlemskab,  

 jf. lovens § 53, stk. 1, er ikke omfattet af karensperioden.
Disse  

 medlemmer vil derfor kunne få foretaget en individuel satsberegning 6  

 måneder efter opnåelsen af dimittendrettigheder.
 Et medlem, som er optaget under aftjening af værnepligt eller  

 ansættelse på værnepligtslignende vilkår kan  

 først få beregnet en dagpengesats, når der er gået 6  

 måneder fra dagpengerettens indtræden.
 Dagpengeretten anses for indtrådt fra det tidspunkt,  

 hvor medlemmet efter afslutningen af værnepligten opfylder  

 betingelserne i lovens § 53, stk. 1 og 2.
 Eksempel:
 En person optages i en a-kasse under værnepligt den 1. februar 2003.  

 Værnepligten afsluttes den 30. september 2003. Medlemmet får  

 herefter fuldtidsarbejde fra den 1. december 2003 til den 31. marts 2004.  

 Medlemmet opfylder herefter beskæftigelseskravet og får herefter  

 dagpenge efter § 10, stk. 1. Medlemmet får igen fuldtidsarbejde fra den  

 1. maj 2004 til den 31. juli 2004, hvorefter medlemmet atter er ledig.
 Medlemmet kan fra den 1. oktober 2004 få udbetalt dagpenge med en  

 beregnet sats på baggrund af beskæftigelsen fra 1. maj til 31.  

 juli 2004.
 For medlemmer, der er optaget forud for aftjening af  

 værnepligt eller ansættelse på værnepligtslignende  

 vilkår, gælder de almindelige regler.
 Eksempel:
En person optages i en a-kasse under fuldtidsbeskæftigelse den 1.  

 februar 2003. Medlemmet er i fuldtidsbeskæftigelse frem til den 30.  

 april 2003, hvorefter medlemmet aftjener værnepligt fra den 1. maj 2003  

 til den 31. januar 2004. Medlemmet er herefter ledig.
Medlemmet kan fra den  

 1. februar 2004 få udbetalt dagpenge med en beregnet sats på  

 baggrund af beskæftigelsen fra 1. februar til 30. april 2003.
