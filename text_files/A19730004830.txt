 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Mønstring skal finde sted, når en søfarende  

 tiltræder eller fratræder sin tjeneste i et dansk skib.
 § 2.  Ved mønstring forstås i denne lov, at en  

 hyrekontrakt bliver udfyldt og underskrevet af den søfarende og skibsføreren,  

 og at den søfarendes søfartsbog eller mønstringsbevis udfyldes og  

 underskrives af skibsføreren.
 Stk. 2.  Udtrykket »søfarende« omfatter i  

 denne lov enhver person, bortset fra skibsføreren, der udfører arbejde om  

 bord i et skib i søen.
 § 3.  Skibsføreren skal ved mønstring påse, at  

 lovgivningens forskrifter er opfyldt for den pågældende søfarende, herunder  

 navnlig de aldersmæssige, helbredsmæssige og uddannelsesmæssige krav.
 Stk. 2.  Hyrekontrakten skal udfærdiges på en formular,  

 handelsministeren har godkendt.
 Stk. 3.  Skibsføreren skal efter hver mønstring sende en  

 genpart af hyrekontrakten til mønstringsmyndigheden.
 § 4.  Handelsministeren fastsætter regler for  

 indberetning til mønstringsmyndigheden om førerskifte i danske skibe.
 § 5.  Handelsministeren fastsætter nærmere regler om  

 mønstring og om kontrol med mønstring.
 Stk. 2.  Handelsministeren kan fastsætte regler om  

 sådanne lempelser i bestemmelserne i §§ 1 og 3, stk. 3, som skønnes  

 hensigtsmæssige.
 § 6.  Kontrol med mønstringen forestås af en  

 mønstringsmyndighed, hvis organisation og arbejdsområde fastsættes af  

 handelsministeren.
 Stk. 2.  Endvidere skal mønstringsmyndigheden føre  

 kontrol med, at lovgivningens forskrifter om skibes bemanding overholdes.
 § 7.  Mønstringsmyndigheden kan af rederi eller  

 skibsfører kræve alle oplysninger om skibsmandskab og skib, som er nødvendige  

 af hensyn til kontrollen.
 Stk. 2.  Mønstringsmyndigheden er berettiget til på  

 ethvert dansk skib at foretage de undersøgelser, som er nødvendige af hensyn  

 til kontrollen.
 § 8.  Overtrædelse af §§ 1 og 3 straffes med bøder,  

 medmindre højere straf er forskyldt efter borgerlig straffelov.
 Stk. 2.  På samme måde straffes den, der undlader at  

 meddele de oplysninger, som afkræves ham i medfør af § 7, stk. 1.
 Stk. 3.  I forskrifter, som udstedes i henhold til §§ 4  

 og 5, stk. 1, kan fastsættes straf af bøde for overtrædelse af bestemmelser i  

 forskrifterne.
 § 9.  Loven gælder ikke for Færøerne og Grønland, men  

 kan ved kgl. anordning sættes i kraft for Grønland med de afvigelser, som de  

 særlige grønlandske forhold tilsiger.
 § 10.  Loven træder i kraft den 1. april 1973.
Stk. 2.  §§ 6-10 samt 12 og 15 i lov nr. 76 af 31. marts  

 1937 om forhyring og mønstring af skibsmandskab ophæves.
Samtidig affattes  

 lovens titel således: »Lov om forhyring af skibsmandskab.« Givet på Christiansborg slot, den 31.  

 januar 1973.
 Under Vor Kongelige Hånd og Segl.
 MARGRETHE R.
 /Erling Jensen.
