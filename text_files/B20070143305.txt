Bekendtgørelse om begrænsning af import, salg og anvendelse af perfluoroktansulfonater (PFOS) 1) I medfør af § 30, stk. 1-3, § 31, stk. 1, § 45, stk. 1, § 59, stk. 4, og § 60 i lov om kemiske stoffer og produkter, jf. lovbekendtgørelse nr. 1755 af 22. december 2006, fastsættes:
Bekendtgørelsens område § 1. Denne bekendtgørelse omfatter import, salg og anvendelse af perfluoroktansulfonater (PFOS) og produkter, der indeholder disse stoffer.
 Stk. 2. Ved PFOS forstås den kemiske forbindelse C8F17SO2X, hvor X er OH, metalsalt, (O-M+), halogenid, amid eller andre derivater, herunder polymerer.
Begrænsninger i import, salg og anvendelse § 2.  Import, salg og anvendelse af PFOS som stof eller bestanddel af et kemisk produkt i en koncentration på 0,005 masseprocent eller derover er forbudt, jf. dog § 3 og § 7, stk. 2.
 Stk. 2. Import og salg af halvfabrikata eller varer eller dele heraf er forbudt, hvis koncentrationen af PFOS udgør 0,1 masseprocent eller derover, beregnet på grundlag af massen af strukturelt eller mikrostrukturelt forskellige dele, der indeholder PFOS, jf. dog § 3.
 Stk. 3. Import og salg af tekstiler eller andre materialer med coating er forbudt, hvis mængden af PFOS udgør 1 µg/m2 eller derover af det coatede materiale, jf. dog § 3.
 Stk. 4. Stk. 1-3 finder ikke anvendelse ved import, salg og anvendelse i forsknings-, udviklings- og analyseøjemed.
 § 3. Forbuddene i § 2, stk. 1-3, gælder ikke for følgende varer samt for kemiske stoffer og produkter, som anvendes til fremstilling af disse varer:
 1) Fotoresister eller antireflektive coatings til fotolitografiske processer.
 2) Fotografiske coatings til film, papir eller trykplader.
3) Midler til forhindring af dugdannelse til brug ved ikke dekorativ hård forkromning (VI) og befugtningsmidler til brug ved kontrollerede galvaniseringssystemer, under forudsætning af a) at midlerne anvendes på virksomheder, der er omfattet af en godkendelse efter miljøbeskyttelseslovens § 33, og b) at godkendelsen indeholder vilkår om begrænsning af udledningen af PFOS baseret på bedst tilgængelige teknik, jf. §§ 13 og 14 i bekendtgørelse om godkendelse af listevirksomhed.
 4) Hydrauliske væsker til luftfartsindustrien.
 Stk. 2. Forbuddene i § 2, stk. 1-3, finder ikke anvendelse inden for Europa-Parlamentets og Rådets forordning (EF) nr. 648/2004 af 31. marts 2004 om vaske- og rengøringsmidlers anvendelsesområde.
Tilsyn og kontrol § 4. Tilsyn og kontrol med overholdelse af reglerne i denne bekendtgørelse udøves af Miljøstyrelsen, jf. lovens regler herom.
Straf § 5. Medmindre højere straf er forskyldt efter den øvrige lovgivning, straffes med bøde den, der overtræder forbuddene i § 2.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på menneskers eller husdyrs liv eller sundhed eller fremkaldt fare derfor, 2) voldt skade på miljøet eller fremkaldt fare derfor eller 3) opnået eller tilsigtet en økonomisk fordel, herunder ved besparelser, for den pågældende selv eller andre.
 § 6. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden og overgangsbestemmelse § 7. Bekendtgørelsen træder i kraft den 27. juni 2008.
 Stk. 2. Brandslukningsskum, der er solgt før den 27. december 2006, kan uanset forbuddet i § 2, stk. 1, anvendes indtil den 27. juni 2011.
Miljøministeriet, den 11. december 2007 Troels Lund Poulsen / Helge Andreasen 1) Bekendtgørelsen gennemfører Europa-Parlamentets og Rådets direktiv 2006/122/EF af 12. december 2006 om 30. ændring af Rådets direktiv 76/769/EØF om indbyrdes tilnærmelse af medlemsstaternes administrativt eller ved lov fastsatte bestemmelser om begrænsning af markedsføring og anvendelse af visse farlige stoffer og kemiske produkter (perfluoroktansulfonater), (EU-Tidende 2006 nr.
L 372, side 32).
