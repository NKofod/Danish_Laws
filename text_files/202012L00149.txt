Fremsat den 27. januar 2021 af skatteministeren (Morten Bødskov) Forslag til Lov om bemyndigelse til opsigelse af dobbeltbeskatningsoverenskomst med Trinidad og Tobago § 1. Overenskomsten af 20. juni 1969 mellem Danmarks regering og Trinidad og Tobagos regering til undgåelse af dobbeltbeskatning og forhindring af beskatningsunddragelse for så vidt angår indkomstskat samt til fremme af international handel og investering kan opsiges på Danmarks vegne.
 § 2. Loven træder i kraft den 1. maj 2021.
Bemærkninger til lovforslaget Almindelige bemærkninger 1. Lovforslagets formål og baggrund Formålet med dette lovforslag er at give regeringen bemyndigelse til at opsige dobbeltbeskatningsoverenskomsten mellem Danmark og Trinidad og Tobago.
Trinidad og Tobago er pt. opført på EUs liste over ikkesamarbejdsvillige skattejurisdiktioner (EUs sortliste over skattely).
Baggrunden for lovforslaget er, at det ud fra en konkret afvejning ikke ses at være i dansk interesse fortsat at have en dobbeltbeskatningsoverenskomst med Trinidad og Tobago.
I denne afvejning indgår, at det strider imod de generelle hensyn, der forfølges ved Danmarks indgåelse af dobbeltbeskatningsoverenskomster, at Danmark indgår i dobbeltbeskatningsoverenskomster med skattelylande.
Hertil kommer, at lovforslaget har til formål at sikre, at det er muligt at gennemføre sanktioner i form af såkaldte defensive foranstaltninger mod alle lande, der står på EUs sortliste over skattely.
Sådanne EU-koordinerede defensive foranstaltninger, som regeringen har fremsat lovforslag om parallelt med dette lovforslag, har til formål at lægge yderligere pres på landene på listen med henblik på, at de tilretter deres nationale lovgivning i tilstrækkeligt omfang til, at de fremadrettet fjernes fra listen.
De dobbeltbeskatningsoverenskomster, som Danmark har indgået, indeholder i almindelighed bestemmelser, der hindrer, at transaktioner med fysiske og juridiske personer, der er skattemæssigt hjemmehørende i de lande, som overenskomsterne er indgået med, undergives en særlig øget beskatning.
De defensive foranstaltninger mod lande på EUs sortliste over skattely vil derfor kun kunne gennemføres, hvis der ikke gælder en dobbeltbeskatningsoverenskomst med de pågældende lande.
 På nuværende tidspunkt gælder overenskomsten af 20. juni 1969 mellem Danmarks regering og Trinidad og Tobagos regering til undgåelse af dobbeltbeskatning og forhindring af beskatningsunddragelse for så vidt angår indkomstskat samt til fremme af international handel og investering (dobbeltbeskatningsoverenskomsten mellem Danmark og Trinidad og Tobago). Denne overenskomst forhindrer, at Danmark mod Trinidad og Tobago kan gennemføre de defensive foranstaltninger, der er foreslået i det parallelt fremsatte lovforslag om fastsættelse af defensive foranstaltninger mod lande på EU-listen over ikkesamarbejdsvillige skattejurisdiktioner.
 Med dette lovforslag foreslås det, at regeringen bemyndiges til at opsige dobbeltbeskatningsoverenskomsten med Trinidad og Tobago.
2. Lovforslagets indhold 2.1. Bemyndigelse til opsigelse af dobbeltbeskatningsoverenskomster med lande på EUs sortliste over skattely 2.1.1. Gældende ret Danmarks dobbeltbeskatningsoverenskomst med Trinidad og Tobago blev gennemført med hjemmel i den dagældende lov nr. 74 af 31. marts 1953 om indgåelse af overenskomster med fremmede stater til undgåelse af dobbeltbeskatning mv., hvoraf det bl.a. fulgte, at regeringen skulle være bemyndiget til under forbehold af gensidighed ved overenskomst med fremmede stater at tilstå sådanne lempelser i pligten til at udrede skatter og afgifter til det offentlige, at dobbeltbeskatning helt eller delvis undgås.
Danmark er efter folkeretten forpligtet til at overholde indgåede dobbeltbeskatningsoverenskomster, også når bestemmelserne i sådanne overenskomster afviger fra national ret.
Det medfører i praksis, at de defensive foranstaltninger mod lande på EUs sortliste over skattely, som foreslås i et lovforslag, der fremsættes parallelt med nærværende lovforslag, ikke vil kunne gennemføres i forhold til transaktioner, der involverer fysiske eller juridiske personer, der er skattemæssigt hjemmehørende i et land, hvormed Danmark har indgået en dobbeltbeskatningsoverenskomst, herunder dobbeltbeskatningsoverenskomsten med Trinidad og Tobago.
 Dobbeltbeskatningsoverenskomsten med Trinidad og Tobago indeholder i artikel 26 en bestemmelse om, at opsigelse skal ske seneste den 30. juni i et kalenderår med henblik på at få virkning i det følgende kalenderår.
2.1.2. Den foreslåede ordning Det foreslås, at regeringen bemyndiges til at opsige dobbeltbeskatningsoverenskomsten mellem Danmark og Trinidad og Tobago.
 Opsigelse af dobbeltbeskatningsoverenskomsten med Trinidad og Tobago skal efter overenskomstens artikel 26 ske senest den 30. juni 2021 med henblik på at få virkning fra den 1. januar 2022.
3. Økonomiske konsekvenser og implementeringskonsekvenser for det offentlige Der er ikke holdepunkter for at skønne over størrelsen af de provenumæssige konsekvenser ved opsigelse af dobbeltbeskatningsoverenskomsten med Trinidad og Tobago.
De provenumæssige konsekvenser heraf skønnes dog at være yderst begrænsede.
 4. Økonomiske og administrative konsekvenser for erhvervslivet m.v.
 Lovforslaget vurderes ikke at have nævneværdige økonomiske og administrative konsekvenser for erhvervslivet m.v.
5. Administrative konsekvenser for borgerne Lovforslaget vurderes ikke at have administrative konsekvenser for borgerne.
6. Klima- og miljømæssige konsekvenser Lovforslaget har ikke klima- og miljømæssige konsekvenser.
7. Forholdet til EU-retten Lovforslaget har ingen EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 11. november 2020 til den 9. december 2020 været sendt i høring hos følgende myndigheder og organisationer m.v.:
 Advokatsamfundet, Arbejderbevægelsens Erhvervsråd, ATP, borger- og retssikkerhedschefen i Skatteforvaltningen, Børsmæglerforeningen, CEPOS, Cevea, Dansk Aktionærforening, Dansk Erhverv, Danske Advokater, Danske Rederier, Datatilsynet, Den Danske Fondsmæglerforening, Digitaliseringsstyrelsen, DI, DVCA, Erhvervsstyrelsen  Team Effektiv Regulering, Fagbevægelsens Hovedorganisation, Finans Danmark, Finans og Leasing, Finanstilsynet, Foreningen Danske Revisorer, Forsikring & Pension, FSR - danske revisorer, IBIS, Investering Danmark, Justitia, Kraka, Landbrug & Fødevarer, Landsskatteretten, Lokale Pengeinstitutter, Mellemfolkeligt Samvirke, Nasdaq OMX Copenhagen A/S, Nationalbanken, SEGES, Skatteankestyrelsen, SMVdanmark, SRF Skattefaglig Forening.
Bemærkninger til lovforslagets enkelte bestemmelser Til § 1 Danmarks dobbeltbeskatningsoverenskomst med Trinidad og Tobago blev gennemført med hjemmel i den dagældende lov nr. 74 af 31. marts 1953 om indgåelse af overenskomster med fremmede stater til undgåelse af dobbeltbeskatning mv., hvoraf det bl.a. fulgte, at regeringen skulle være bemyndiget til under forbehold af gensidighed ved overenskomst med fremmede stater at tilstå sådanne lempelser i pligten til at udrede skatter og afgifter til det offentlige, at dobbeltbeskatning helt eller delvis undgås.
 Det foreslås, at regeringen på Danmarks vegne kan opsige dobbeltbeskatningsoverenskomsten med Trinidad og Tobago.
 En sådan opsigelse vil udgøre en sanktion, der  på linje med EU-koordinerede defensive foranstaltninger  har til formål at lægge pres på landene på EUs sortliste over skattely, da det strider imod de generelle hensyn, der forfølges ved Danmarks indgåelse af dobbeltbeskatningsoverenskomster, at Danmark har dobbeltbeskatningsoverenskomster med skattelylande.
 Da opsigelse af dobbeltbeskatningsoverenskomsten med Trinidad og Tobago efter artikel 26 skal ske senest den 30. juni i et kalenderår med henblik på at få virkning i det følgende kalenderår, skal opsigelse ske senest den 30. juni 2021 med henblik på at få virkning fra den 1. januar 2022.
 Opsigelse skal efter artikel 26 i dobbeltbeskatningsoverenskomsten ske ved afgivelse af en meddelelse til Trinidad og Tobago gennem diplomatiske kanaler.
Til § 2 Det foreslås i § 2, at loven træder i kraft den 1. maj 2021.
 Det bemærkes, at opsigelse af dobbeltbeskatningsoverenskomsten med Trinidad og Tobago vil kunne tillægges virkning fra den 1. januar 2022, såfremt opsigelsen er meddelt senest den 30. juni 2021.
 Loven vil ikke gælde for Færøerne og Grønland, da dobbeltbeskatningsoverenskomsten med Trinidad og Tobago ikke omfatter Færøerne og Grønland.
