Skriftlig fremsættelse (12. november 2020) Klima-, energi- og forsyningsministeren Dan Jørgensen:
 Herved tillader jeg mig for Folketinget at fremsætte:
Forslag til lov om ændring af lov om betalingsregler for spildevandsforsyningsselskaber m.v., lov om miljøbeskyttelse, vandsektorloven, lov om vandløb og lov om vandforsyning m.v. (Spildevandsforsyningsselskabers klimatilpasning, vandselskabernes foreninger til fremme af vandsektorens effektivitet og kvalitet m.v.) (Lovforslag nr.
L 98) Lovforslaget er en opfølgning på den politiske aftale om nye regler for vandselskabers klimatilpasning fra maj 2020 (Regeringen, R, SF, EL, V, K, LA og DF). For så vidt angår ophævelsen af bestemmelserne om Vandsektorens Teknologiudviklingsfond (VTU) følger disse af politisk aftale om en ny og forbedret regulering af den danske vandsektor fra april 2015 (samme kreds). Forligskredsen blev forelagt forslaget om, at vandselskaber gives mulighed for at pulje midler til fremme af teknologiudvikling d. 29. juni 2020.
Lovforslaget har til formål at sætte gang i en billigere og mere effektiv klimatilpasningsindsats, og understøtte, at klimatilpasningen sker til et samfundsøkonomisk hensigtsmæssigt niveau.
Samtidig ensartes regelsættene, så der undgås regelspekulation og sikres bredere anvendelsesmuligheder.
Aftalen om vandselskabers klimatilpasning indeholder en række tiltag, der foreslås implementeret i lovgivningen.
For det første skal vandselskaber igen kunne betale op til 100 pct. af omkostningerne til håndtering af regnvand.
Kommuner, private etc. betaler som hidtil for udgifter, der ikke bidrager til at håndtere regnvand (legepladser, lygtepæle etc.). For det andet foreslås, at der indføres krav om og tilsyn med, at klimatilpasningsprojekter betalt over vandtaksten er samfundsøkonomisk hensigtsmæssige, og tillægsreglerne ensartes, så alle tillæg til selskabernes indtægtsramme til klimatilpasningsprojekter omfattes af effektiviseringskrav.
Desuden indgår det i lovforslaget, at vandselskaber skal have bedre mulighed for at lede klimatilpasningsprojekter, og at andre parter i visse typer fælles klimatilpasningsprojekter ikke længere skal lægge ud for vandselskabernes del.
Selskaberne får også bedre mulighed for at samarbejde på tværs af områder og aktører.
Dokumentationskrav harmoniseres, og indberetningerne digitaliseres.
Dertil kommer, at der indføres en smidig overgangsordning fra den tidligere regulering over i den nye.
Lovforslaget har desuden til formål at give vandselskaberne mulighed for at opkræve takstmidler til en eller flere foreninger, som kan yde støtte til projekter, der har til formål at forbedre vandsektorens effektivitet og kvalitet, således at vandteknologi fremmes.
Vandselskaber har i dag hjemmel i vandforsynings- og betalingsloven til at opkræve takstmidler til Vandsektorens Teknologiudviklingsfond (VTU) eller en fond efter fondsloven, der har til formål, at vandteknologi fremmes, udvikles og demonstreres.
Fondskonstruktionen har vist sig at være uhensigtsmæssig, bl.a. fordi de væsentligste bidragsydere ikke kan søge midler, og fordi en fond er åben for alle, også aktører, der ikke er bidragsydere.
Der er ca. 2,8 mio. kr. tilbage i VTU.
De resterende midler overføres til Miljøteknologisk Udviklings- og Demonstrationsprogram (herefter MUDP) under MFVM, hvor de formentlig udbetales gennem en de minimis-ordning med hjemmel i finansloven og øremærkes vandsektoren.
 Lovforslaget foreslås at træde i kraft den 1. januar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
