(Til samtlige kommunalbestyrelser,  

 amtsråd og tilsynsråd) Indledning Ved lov nr. 380 af 14. juni 1995 blev de kommunale styrelseslove ændret,  

 idet der bl.a. blev indført en ny bestemmelse i § 62, stk. 3, i lov om  

 kommunernes styrelse.
 Efter denne bestemmelse skal kommunalbestyrelsen mindst hvert andet år  

 over for kommunens beboere redegøre for situationen med hensyn til  

 ligestillingen mellem kvinder og mænd blandt de kommunalt ansatte.
 Københavns Borgerrepræsentation har samme forpligtelse i henhold til den  

 særlige københavnske styrelseslov.
 Ændringen af styrelseslovene trådte i kraft den 1. september 1995, og  

 kommunerne skal således afgive de første ligestillingsredegørelser inden  

 september 1997.
 Den nye bestemmelse i styrelseslovene har sin baggrund i Folketingets  

 forespørgselsdebat om ligestilling den 28. april 1994. Folketinget vedtog i  

 den forbindelse et forslag om motiveret dagsorden, hvori det opfordrede  

 regeringen til at sikre »at arbejde med at fremme ligestillingen  

 intensiveres«, bl.a. på kommunale og amtskommunale arbejdspladser.
 Det følger af bestemmelsen i styrelseslovens § 62, stk. 3, at  

 kommunalbestyrelsen mindst hvert andet år skal redegøre for situationen med  

 hensyn til ligestillingen mellem kvinder og mænd blandt kommunens ansatte,  

 herunder hvorvidt kommunen har formuleret en ligestillingspolitik, og i givet  

 fald det nærmere indhold af denne, den kønsmæssige fordeling i forhold til de  

 enkelte stillingskategorier samt andre forhold, der skønnes at have betydning  

 for vurderingen af kommunens indsats på ligestillingsområdet.
Pligten til fra kommunens side at informere om situationen på  

 ligestillingsområdet er således nedfældet i lov.
Eksistensen af en specifik  

 ligestillingspolitik og udmøntningen heraf er kommunens/amtskommunens eget  

 valg.
 Formålet med bestemmelsen om ligestillingsredegørelser er at give beboerne  

 indblik i kommunens ligestillingssituation og kommunalbestyrelsens arbejde  

 med at fremme ligestillingen, men redegørelserne vil tillige kunne fungere  

 som redskab i kommunens arbejde med personaleudvikling.
 Bestemmelsen skal endvidere sikre, at der i alle kommuner er et rimeligt  

 grundlag for debat om ligestilling på de kommunale arbejdspladser - en debat,  

 der skal kunne foregå både blandt borgerne i lokalsamfundet og i selve  

 kommunalbestyrelsen.
 Redegørelsen vil for at kunne nå kommunens beboere i praksis skulle  

 foreligge skriftligt, men kommunalbestyrelsen er i øvrigt inden for lovens  

 rammer frit stillet med hensyn til redegørelsens nærmere udformning og  

 kommunikationen til kommunens beboere.
 Ligestillingsredegørelsen skal indeholde oplysninger om tre forhold:
- om kommunen har formuleret en ligestillingspolitik, og hvad den  

 indeholder - kønsfordelingen på stillingskategorier - andre forhold af betydning for kommunens indsats på området.
Om kommunen har formuleret en ligestillingspolitik, og hvad den  

 indeholder En ligestillingsredegørelse skal indledes med en oplysning om, hvorvidt  

 kommunen har formuleret en ligestillingspolitik.
Er det tilfældet, skal de  

 politiske målsætninger, der indgår heri, oplyses i redegørelsen.
Er  

 ligestillingspolitikken f.eks. formuleret ved udarbejdelse af en  

 handlingsplan for ligestillingsarbejdet i kommunen, vil kravet om oplysning  

 om målsætningen være opfyldt ved en redegørelse for indholdet af de  

 målsætninger, som følger af handlingsplanen.
 Kommuner og amtskommuner er i henhold til § 1, stk. 2, i lov om  

 ligestilling mellem mænd og kvinder forpligtet til inden for deres område at  

 arbejde for ligestilling og kan iværksætte særlige foranstaltninger for at  

 fremme lige muligheder for mænd og kvinder.
 Udarbejdelse af en ligestillingsredegørelse vil typisk indebære, at der  

 forinden drøftes og formuleres en generel målsætning for ligestillingen, at  

 kønsfordelingen på stillingskategorier kortlægges, at der tages stilling til,  

 hvilke midler der vil fremme målet, at der formuleres en handlingsplan, og  

 endelig at der placeres et organisatorisk ansvar for gennemførelsen af  

 handlingsplanen.
 I dette arbejde vil det ofte være formålstjenligt at nedsætte et særligt  

 ligestillingsudvalg.
 I mange kommuner er ligestillingspolitikken blevet en naturlig del af  

 kommunens personalepolitik, og den del af redegørelsen, der vedrører  

 ligestillingspolitikken, vil kunne fremstå som en fremlæggelse af de dele af  

 kommunens personalepolitik, der har særlig betydning for ligestillingen.
Kønsfordelingen på stillingskategorier En ligestillingsredegørelse skal endvidere indeholde oplysninger om den  

 kønsmæssige fordeling i forhold til de enkelte stillingskategorier i den  

 kommunale forvaltning.
Denne del af redegørelsen skal vise kønsfordelingen  

 blandt de ansatte fordelt på alle stillingskategorier i den kommunale  

 organisation.
Bestemmelsen om kønsfordeling på stillingskategorier er udformet generelt  

 og uden præcise krav til, hvordan oversigten skal udformes.
Den konkrete  

 udformning vil således kunne tilpasses den enkelte kommunes eller  

 amtskommunes størrelse, organisation mv.
 Oversigten skal ikke kun vise, hvor mange mænd og kvinder, der i alt er  

 ansat i kommunen, men skal specifikt vise kønsfordelingen blandt ledere,  

 mellemledere og andre ansatte inden for de enkelte faggrupper, der er  

 repræsenteret blandt kommunens ansatte.
 Oversigten bør også kortlægge kønsfordelingen for de enkelte fag- og  

 forvaltningsområder for at gøre oversigten praktisk anvendelig på de enkelte  

 afdelinger, kontorer mv.
En opdeling efter forvaltningsområder (Social- og Sundhedsforvaltning,  

 Teknisk Forvaltning osv.) kan være nyttig, men opfylder ikke i sig selv  

 lovens krav om stillingskategorier.
Der skal foretages en yderligere opdeling  

 i egentlige stillingskategorier, dvs. som udgangspunkt efter  

 stillingsbetegnelser: social- og sundhedshjælpere, sygeplejersker osv., men  

 en opdeling efter snævert definerede fagområder kan også tages som  

 udgangspunkt, forudsat også ledelsesniveauet kommer til udtryk.
 Kønsfordelingen blandt kommunalbestyrelsesmedlemmer og medlemmer af råd og  

 nævn mv. udpeget af kommunalbestyrelsen bør ikke medtages.
Med hensyn til personer med løsere tilknytning til den kommunale  

 forvaltning henvises til oversigten i bilaget.
Generelt bør sådanne  

 grupper udelades, hvis kommunalbestyrelsen er uden afgørende indflydelse på  

 deres ansættelse eller beskæftigelse, idet mulighederne for at vurdere  

 ligestillingssituationen og udviklingen heri set i forhold til  

 kommunalbestyrelsens indsats ellers forringes.
 Hensigten med bestemmelsen er at synliggøre kønsfordelingen, så det bliver  

 muligt at identificere, hvor der er særlige ligestillingsmæssige problemer.  

 Det er således af afgørende betydning, at oplysningerne giver en dækkende og  

 relevant oversigt, der kan anvendes til at tage stilling til, om der er behov  

 for ligestillingsfremmende aktiviteter, eller om en opstillet målsætning er  

 opfyldt.
For at muliggøre den påtænkte anvendelse af statistikken vil oplysningerne  

 om kønsfordelingen normalt altid skulle foreligge dels som absolutte tal,  

 dels som procentuel fordeling.
Tallene bør opstilles i et eller flere skemaer  

 og vil tillige med fordel kunne illustreres grafisk.
Andre forhold af betydning for kommunens indsats på området Endelig skal ligestillingsredegørelsen indeholde oplysning om andre  

 forhold, der skønnes at have betydning for vurderingen af kommunens indsats  

 på ligestillingsområdet.
Den enkelte kommune eller amtskommune skal således  

 oplyse om andre ligestillingsaktiviteter og andre faktiske oplysninger end  

 dem, der indgår i redegørelsen i øvrigt.
 Kommunerne vil have mulighed for at oplyse beboerne om alle relevante  

 forhold, der har indflydelse på ligestillingssituationen.
 Kommunerne kan f.eks. oplyse om aktiviteter i et eventuelt  

 ligestillingsudvalg, om der er søgt om dispensation efter  

 ligebehandlingsloven for at fremme ligestillingen, om fordeling af decentral  

 løn, om projekter og initiativer, der tager sigte på at forbedre  

 ligestillingsudviklingen mv.
Hvordan skal kommunen informere beboerne om  

 ligestillingsredegørelsen? Styrelsesloven opstiller ikke bestemte krav vedrørende informationen.
Det  

 er op til den enkelte kommune at finde den mest egnede fremgangsmåde, der vil  

 være afhængig af kommunens størrelse og de i øvrigt anvendte  

 informationskanaler over for kommunens beboere.
 Kommunen kan f.eks. lade ligestillingsredegørelsen trykke som en særskilt  

 pjece eller sammen med kommunens redegørelser om serviceydelser og udbudte  

 driftsopgaver efter styrelseslovens § 62, stk. 1 og 2.
 Ligestillingsredegørelsen kan fremlægges for kommunens beboere på  

 offentligt tilgængelige steder, f.eks. på biblioteker, eller ved annoncering  

 i lokale dagblade og ugeaviser, og den kan indlægges på Internet.
Kommunen kan som opfølgning afholde borgermøder, hvor man mundtligt  

 fremlægger kommunens ligestillingsredegørelse og giver lejlighed til en debat  

 om ligestillingsarbejdet i kommunen.
Repræsentanter for de kommunalt ansatte  

 og fra deres organisationer kunne inviteres til at deltage i sådanne møder.
 Ligestillingsredegørelser er efter loven rettet til kommunens beboere, og  

 det er derfor vigtigt, at alle beboere i kommunen får mulighed for at  

 gøre sig bekendt med og forholde sig til ligestillingssituationen i kommunen.
 Da kommunen regelmæssigt - mindst hvert andet år - skal udarbejde  

 ligestillingsredegørelser, vil det være mest formålstjenligt, at  

 redegørelserne udformes efter et nogenlunde ensartet mønster, således at de  

 kan sammenlignes fra den ene gang til den anden, og beboerne på den måde  

 bedre kan danne sig et overblik over udviklingen i ligestillingssituationen.
Indenrigsministeriet, den 2. december  

 1996 Birte Weiss / Torben Sørensen Bilag I oversigten over kønsfordelingen på stillingskategorier medtages det  

 kommunalt ansatte og aflønnede personale, både de der er ansat i deltids- og  

 i fuldtidsstillinger.
Personale på selvejende og private institutioner, som kommunen har indgået  

 overenskomst med, og som henhører under hovedkonto 4 (sygehusvæsen og  

 sygesikring) og 5 (social- og sundhedsvæsen) i det kommunale budget- og  

 regnskabssystem, skal medtages i oversigten.
Personale på andre selvejende og  

 private institutioner medtages derimod ikke.
Personale i kommunale fællesskaber, fælleskommunale institutioner og  

 kommunalt ejede aktieselskaber mv. er ikke omfattet af pligten til at  

 redegøre for kønsfordelingen på stillingskategorier.
Der er ikke noget til  

 hinder for, at de medtages, men det bør i så fald fremgå, at der er tale om  

 personale uden for kommunen.
 Personale, der er midlertidigt ansat, men som har et egentligt  

 ansættelsesforhold, som f.eks. vikarer og kontorelever medtages i oversigten.
 Ligeledes skal personale, der er ansat i kommunen, men som udfører  

 arbejdet andetsteds, f.eks. dagplejere, medtages.
 Personer, der ikke har et egentligt ansættelsesforhold til kommunen f.eks.  

 aktiverede kontanthjælpsmodtagere eller dagpengemodtagere i jobtræning, er  

 ikke omfattet af pligten til at redegøre for kønsfordelingen på  

 stillingskategorier.
 På tilsvarende måde skal personale i beskyttet beskæftigelse, skånejobs  

 mv. kun medtages, når der eksisterer et egentligt ansættelsesforhold (selvom  

 der ydes tilskud til lønnen). Ansatte i puljejobs kan således medtages.
 Personer, der er visiteret til beskyttede værksteder eller  

 revalideringsinstitutioner, skal ikke medtages i oversigten.
