Nr BSF 87 Forslag til folketingsbeslutning om oprettelse af en økologisk  

 landbrugsfond Fremsat af Bent Hindrup Andersen (EL) Keld Albrechtsen (EL) Frank Aaen  

 (EL) den 8. februar 1996 Folketinget opfordrer regeringen til at fremsætte lovforslag om en økologisk landbrugsfond, som helt eller delvis anvender provenuet fra kvælstofafgifterne på landbruget til omlægningsstøtte og til hektarstøtte til økologisk landbrug, og hvor støtten ydes til 3 formål:
 - Ombygningsstøtte fra traditionelt landbrug til økologisk landbrug  

 i form af tilskud til nyinvesteringer i såvel staldanlæg som nye maskiner.
 - Omlægningsstøtte som et særligt driftstilskud til dækning af  

 tabte indtægter som følge af omstillingsperioden til økologisk landbrug, som  

 for tiden er 2 år.
 - Hektarstøtte som et løbende driftstilskud, der sikrer de  

 økologiske landmænd den samme gennemsnitlige landbrugsstøtte, som  

 traditionelle landbrug får.
Bemærkninger til forslaget Enhedslisten - de rød-grønne fremsætter dette beslutningsforslag, som er  

 en delvis genfremsættelse af et af de beslutningsforslag (B 83), som indgik i  

 en række beslutningsforslag fra folketingsåret 1994-95, der ikke blev  

 færdigbehandlet. (Se Folketingstidende 1994-95, Folketingets forhandlinger s.  

 3552 og 5900 og tillæg A s. 2314). Beslutningsforslaget skal ses i sammenhæng  

 med forslag til folketingsbeslutning om afgift på kvælstofoverskud og  

 CO2-afgift på salg af kunstgødning (B 88).
Provenuet fra afgifterne på kvælstofoverskuddet og kunstgødning skal helt  

 eller delvis gå til en økologisk landbrugsfond.
Midlerne heri anvendes til  

 ombygningsstøtte, omlægningsstøtte og til hektarstøtte til økologisk  

 landbrug.
- Ombygningsstøtte.
Omstillingen fra traditionelt landbrug til  

 økologisk landbrug forudsætter nyinvesteringer i såvel staldanlæg som nye  

 maskiner.
- Omlægningsstøtte.
Omstillingen til økologisk landbrug varer for  

 tiden 2 år.
I omstillingsperioden er den pågældende landmand udsat for en  

 lavere produktion.
Hertil kommer, at produkterne i den 2-årige periode ikke  

 må sælges som økologiske.
Derfor har landmanden i den pågældende periode et  

 indtægtstab, indtil produkterne kan sælges til den højere pris, som  

 økologiske produkter kan opnå.
- Hektarstøtte.
Den eksisterende hektarstøtte til dansk landbrug  

 (som administreres via EU's støtteordninger) favoriserer det traditionelle  

 landbrug, idet en række støttemuligheder ikke forefindes i økologisk  

 landbrug.
For at give mere lige vilkår skal økologiske landbrug have den samme  

 gennemsnitlige hektarstøtte, som de traditionelle landbrug gennemsnitligt  

 opnår.
Imidlertid vil dette alene kunne opnås gennem en supplerende støtte  

 fra den økologiske landbrugsfond.
Det sikres herved, at det på intet  

 tidspunkt kan blive økonomisk interessant at vende tilbage til en traditionel  

 driftsform.
Enhedslisten er principielt modstander af, at afgifter på landbrugets  

 drift skal gå til en slunken statskasse.
Indtægterne fra afgifterne skal  

 bruges til den nødvendige omstilling.
Efterhånden som omstillingen fra at  

 være en nicheproduktion til at være hovedproduktionen er gennemført, vil  

 afgifterne, som pålægges det danske landbrug, falde drastisk, idet de vil  

 have overflødiggjort sig selv.
