(Til samtlige eksportslagterier, offentlige og private slagtehuse,  

 fjerkræslagterier og kaninslagterier samt de kontrollerende dyrlæger ved  

 disse.) I henhold til justitsministeriets bekendtgørelse nr. 336 af 8. juli 1983  

 skal husdyr ved slagtning altid bedøves fuldstændigt, umiddelbart før  

 blodudtømningen påbegyndes, idet dog fjerkræ kan slagtes ved, at hovedet med  

 et hastigt hug skilles fra kroppen.
 I medfør af samme bekendtgørelse fastsættes følgende bestemmelser  

 vedrørende bedøvelse af slagtedyr på godkendte slagtesteder, og det påhviler  

 de kontrollerende dyrlæger at påse overholdelsen af bestemmelserne.
 1. behandling af slagtedyrene.
 Slagtedyrene (hornkvæg, får, geder, svin, hovdyr, fjerkræ og kaniner) skal  

 bringes i bevidstløs tilstand inden aflivningen.
Såfremt fastgørelse af dyret i fælde eller anden immobilisering er  

 nødvendig, skal denne foretages umiddelbart inden bedøvelsen.
Hvis dyret  

 ophejses inden aflivningen, skal bedøvelsen dog indledes senest samtidig med  

 kædepålægning og påhægtning af kædekrog på stikelevator.
 Fjerkræ og kaniner må dog uden bedøvelse ophænges i benene, såfremt  

 bedøvelsen finder sted umiddelbart efter ophængningen.
 Stikningen skal foretages straks efter bedøvelsen, og ved elektrisk  

 bedøvelse samt ved bedøvelse med kuldioxyd skal dødens indtræden ske som  

 følge af blodtabet i forbindelse med stikningen - og ikke som følge af  

 bedøvelsen.
 2. Bedøvelse af de enkelte dyrearter må kun foretages ved hjælp af  

  følgende metoder/apparater.
 2.1. Et mekanisk instrument - hornkvæg, får, geder, svin og hovdyr.
 Ved et mekanisk instrument forstås et skydeapparat, som i sig selv  

 fungerer mekanisk.
 Skydeapparatet skal placeres, hvor 2 linier fra øre til modsatte sides øje  

 krydser hinanden.
 Ved brug af skydeapparat med penetrerende bolt (boltpistol) skal  

 slagkraften være så stor, at bolten drives ind i storhjernen.
Ved brug af skydeapparatet med ikke-penetrerende bolt skal slagkraften  

 være så stor, at bevidstløshed indtræder øjeblikkelig.
Skydeapparat med  

 ikke-penetrerende bolt må kun benyttes efter særlig tilladelse fra  

 veterinærdirektoratet.
 Skydeapparatet med løs projektil må kun anvendes efter særlig tilladelse  

 fra den kontrollerende dyrlæge og kun til voksne tyre og heste.
 2.2. Elektrisk strøm - svin og fjerkræ.
 Vekselstrøm, pulserende jævnstrøm eller kombination af forskellige  

 strømformer kan benyttes til såvel manuel som automatisk styret af elektrisk  

 bedøvelse.
 2.2.1. Svin.
 Bedøvelsesstrømmen skal tilføres svinets hoved på en sådan måde, at  

 strømmen ledes igennem dyrets hjerne.
 Ved manuel bedøvelse skal anvendes en to-håndstang.
 Ved automatisk bedøvelse skal anlægget anvendes i overensstemmelse med  

 godkendelsesvilkårene.
 Bedøvelsesudstyret skal i belastet tilstand kunne afgive en strøm på  

 mindst 1,25 ampere ved en effekt på mindst 300 VA.
 Bedøvelsesstrømmen (1,25 amp.) skal kunne aflæses på et amperemeter eller  

 ved et lyssignal (lysdiode).
 2.2.2. Fjerkræ.
 Strømmen skal føres til dyrets hoved på en sådan måde, at strømmen ledes  

 gennem dyrets hjerne.
 Ved anvendelse af strømførende vandbad skal vandbadet placeres således, at  

 dyrene bedøves hurtigt og fuldstændigt, og således at dyrene ikke kan  

 unddrage sig bedøvelsen.
 2.3. Kuldioxyd - svin.
 Kuldioxyd (CO2) skal anvendes i en blanding med atmosfærisk luft.
Bedøvelsesudstyret skal være forsynet med et let læseligt instrument, som  

 angiver den maksimale CO2-koncentration, svinet udsættes for i  

 bedøvelsesforløbet.
CO2-koncentrationen skal grafisk registreres.
 2.3.1. Oval-anlæg.
 Blandingen af kuldioxyd og atmosfærisk luft skal indeholde mellem 60 og 70  

 volumenprocent CO2 og skal for det enkelte anlæg variere mindst muligt.
 2.3.2. Kompakt-anlæg.
 Anlæggets hastighed skal være i så nøje overensstemmelse med slagteliniens  

 hastighed som muligt.
 CO2-koncentrationen skal indstilles så lavt som muligt og må på intet  

 tidspunkt overstige 85 volumenprocent CO2 målt i niveau med svinets nederste  

 placering i bedøvelsesgruben.
 Bedøvelsen fremkommer som resultat af kombination af svinets totale  

 gennemløbstid i anlægget og CO2-koncentrationen.
 Det enkelte svins samlede gennemløbstid i anlægget skal løbende grafisk  

 registreres.
 2.3.3. Dip-lift-anlæg.
 Funktionstiden, hvorved forstås tiden for nedsænkning, for opholdet ved  

 den maksimale CO2-koncentration og for ophejsningstiden, må minimalt andrage  

 55 sekunder.
 CO2-koncentrationen skal indstilles så lavt som muligt og må ikke  

 overstige 85% CO2 målt i niveau med svinets nederste placering i  

 bedøvelsesgruben.
 Anlæggets funktionstid skal grafisk registreres eller skal kunne aflæses  

 på det i anlægget indbyggede ur.
 2.4. Kølleslag - fjerkræ og kaniner.
 Dyret skal umiddelbart efter ophængningen tilføjes et slag i nakken, som  

 sikrer øjeblikkelig bevidstløshed.
 3. Opstilling, drift og tilsyn med bedøvelsesapparatur.
 3.1.
 Bedøvelse, som angivet under 2.2. og 2.3. må kun foretages ved brug af et  

 anlæg eller en type af anlæg, som er godkendt af veterinærdirektoratet.
 Ansøgning om godkendelse af bedøvelsesapparatur indsendes til  

 veterinærdirektoratet bilagt en beskrivelse af apparaturet og dets  

 driftsmåde.
 Opmærksomheden skal henledes på, at arbejdsmiljølovens bestemmelser  

 herudover skal opfyldes, og at udstyr til elektrisk bedøvelse skal være  

 registreret af DEMKO (Danmarks elektriske materielkontrol).
 3.2.
 Dyrlægen skal sikre sig, at det personale, som udfører bedøvelsen, har  

 fået fornøden instruktion om den anvendte metodes virkemåde samt har fået  

 fornøden træning med bistand af erfarent personale, således at apparaterne  

 anvendes korrekt.
 3.3.
 Dyrlægen skal påse, at det benyttede bedøvelsesapparatur fungerer korrekt  

 og i tilfælde af fejl repareres af sagkyndigt personale, samt at bedøvelsen  

 udføres korrekt.
 4. Undtagelser.
Uanset foranstående er det tilladt på et eksportslagteri eller et  

 offentligt slagtehus at foretage slagtning af andre husdyr end fjerkræ uden  

 forudgående bedøvelse efter jødisk eller muhammedansk ritus, når der til  

 fastholdning og kastning anvendes en maskine, jf. § 1, stk. 2, i  

 justitsministeriets bekendtgørelse nr. 336 af 8. juli 1983 om slagtning af  

 husdyr.
Rituel slagtning af fjerkræ må kun foretages efter tilladelse fra  

 landbrugsministeriet, jf. § 2, stk. 7, i landbrugsministeriets bekendtgørelse  

 af 26. september 1977 om instruks om udøvelse af kødkontrol.
 5. Ikrafttræden.
 Dette cirkulære træder i kraft den 1. januar 1985. Samtidig tilbagekaldes  

 cirkulære af 2. marts 1976 (K.K. 820-1976) om samme emne.
 P.V.V.
