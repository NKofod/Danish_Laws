Fremsat den 23. februar 2011 af kulturministeren (Per Stig Møller) Forslag til Lov om ændring af lov om videregående kunstneriske uddannelsesinstitutioner under Kulturministeriet (Ændring af styrelse af visse uddannelsesinstitutioner samt fusion af Det Kongelige Danske Kunstakademis Arkitektskole, Danmarks Designskole og Det Kongelige Danske Kunstakademis Konservatorskole m.v.) § 1 I lov om videregående kunstneriske uddannelsesinstitutioner under Kulturministeriet, jf. lovbekendtgørelse nr. 889 af 21. september 2000, som ændret ved lov nr. 1268 af 16. december 2009, foretages følgende ændringer:
 1. § 1, stk.1, affattes således:
»Loven gælder for følgende statslige institutioner under Kulturministeriet, der giver uddannelse på de kunstneriske fagområder: Det Kongelige Danske Kunstakademis Skoler for Arkitektur, Design og Konservering, Det Kongelige Danske Kunstakademis Billedkunstskoler, Arkitektskolen Aarhus, Det Kongelige Danske Musikkonservatorium, Det Jyske Musikkonservatorium, Syddansk Musikkonservatorium og Skuespillerskole, Rytmisk Musikkonservatorium, Statens Teaterskole og Den Danske Filmskole.« 2. § 2 affattes således:
»§ 2. Det Kongelige Danske Kunstakademis Skoler for Arkitektur, Design og Konservering har som højere uddannelsesinstitution til opgave på kunstnerisk og videnskabeligt grundlag at give uddannelse i arkitektur, design, kunsthåndværk, konservering og restaurering indtil det højeste niveau samt at udøve kunstnerisk udviklingsvirksomhed og på videnskabeligt grundlag at drive forskning inden for arkitektur, design, kunsthåndværk, konservering og restaurering.« 3. § 2 a affattes således:
»§ 2 a.
Arkitektskolen Aarhus har som højere uddannelsesinstitution til opgave på kunstnerisk og videnskabeligt grundlag at give uddannelse i arkitektur indtil det højeste niveau samt at udøve kunstnerisk udviklingsvirksomhed og på videnskabeligt grundlag at drive forskning inden for arkitektur.« 4. § 4 ophæves.
 5. I § 11 ophæves stk. 2-4.
 Stk. 5 bliver herefter stk. 2.
 6. Efter § 11 indsættes i kapitel 4:
»§ 11 a.
Det Kongelige Danske Kunstakademis Billedkunstskoler, Det Kongelige Danske Musikkonservatorium, Det Jyske Musikkonservatorium, Syddansk Musikkonservatorium og Skuespillerskole, Rytmisk Musikkonservatorium, Statens Teaterskole og Den Danske Filmskole ledes af en rektor.
 Stk. 2. Rektor på de institutioner, der er nævnt i stk. 1, træffer afgørelse i alle sager, som ikke ved denne lov eller i henhold til § 11, stk. 1, er henlagt til kulturministeren eller til institutionens kollegiale organer.
 Stk. 3. Kulturministeren ansætter og afskediger rektor.
Stk. 4. På de institutioner, der er nævnt i stk. 1, nedsættes et eller flere kollegiale organer.
Institutionens øverste kollegiale organ inddrages i sager, der vedrører institutionens overordnede interesser som kunstnerisk uddannelses- og forskningsinstitution og medvirker ved fastlæggelsen af retningslinjer for dens langsigtede virksomhed og udvikling.
§ 11 b.
Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus er statsinstitutioner, hvis overordnede ledelse varetages af en bestyrelse med et ulige antal medlemmer beskikket af kulturministeren.
Kulturministeren fastsætter antallet af medlemmer i bestyrelsen.
Stk. 2. Bestyrelsens sammensætning skal afspejle institutionens samlede opgaver.
Bestyrelsen skal samlet have indsigt i uddannelse, forskning, kunstnerisk udviklingsvirksomhed, videnformidling, ledelse, organisation, økonomi samt de ansættelsesområder og erhverv, som institutionen uddanner til.
Stk. 3. Kulturministeren udpeger et flertal af eksterne bestyrelsesmedlemmer og heriblandt formand og næstformand.
De eksterne medlemmer skal tilsammen have erfaring med ledelse, organisation og økonomi.
 Stk. 4. Et mindretal af bestyrelsesmedlemmerne udpeges af og blandt medarbejdere og studerende.
Stk. 5. Eksterne bestyrelsesmedlemmer og medarbejderrepræsentanter beskikkes for en periode på 4 år, jf. stk.1, mens studenterrepræsentanter beskikkes for en periode på 2 år.
Udtræder et medlem i beskikkelsesperioden, beskikkes et nyt medlem for den resterende del af perioden.
 Stk. 6. Kulturministeren kan beslutte, at bestyrelsen skal træde tilbage, hvis ministeren vurderer, at bestyrelsen ikke lever op til sit ansvar, jf. § 11 c, stk. 1. I så fald beskikkes en ny bestyrelse efter reglerne i stk. 2-5.
§ 11 c.
Bestyrelsen er over for kulturministeren ansvarlig for institutionens samlede virksomhed, for institutionens anvendelse af bevillingen, for institutionens regnskab og for overholdelsen af de bestemmelser, der er fastsat for institutionens virke.
Bestyrelsen underskriver institutionens regnskab.
Stk. 2. Bestyrelsen skal fremme institutionens strategiske virke og varetage institutionens interesser som kunstnerisk uddannelses- og forskningsinstitution.
Bestyrelsen fastlægger efter indstilling fra rektor retningslinjer for institutionens organisation, langsigtede virksomhed og udvikling.
 Stk. 3. Bestyrelsen ansætter og afskediger rektor.
 Stk. 4. Bestyrelsen godkender efter indstilling fra rektor institutionens budget, herunder fordelingen af ressourcerne og principperne for ressourcernes anvendelse.
§ 11 d.
Rektor på de institutioner, der er nævnt i § 11 b, stk. 1, har inden for de rammer, bestyrelsen har fastsat, ansvaret for den daglige ledelse af institutionens undervisning, forskning, kunstneriske udviklingsvirksomhed, administration og økonomi.
 Stk. 2. Rektor på de institutioner, der er nævnt i § 11 b, stk. 1, ansætter og afskediger institutionens øvrige personale.
§ 11 e.
På de institutioner, der er nævnt i § 11 b, stk. 1, nedsættes et fagligt råd, hvor rektor er formand.
Stk. 2. Rådet rådgiver rektor i faglige anliggender og høres i sager, der vedrører institutionens overordnede interesser som kunstnerisk uddannelses- og forskningsinstitution.
Rådet kan udtale sig om alle faglige forhold af væsentlig betydning for institutionens virksomhed og har pligt til at drøfte de faglige forhold, som rektor forelægger.« § 2 Loven træder i kraft den 1. juni 2011.
§ 3 Stk. 1. § 11 a, stk. 3, får virkning for Det Kongelige Danske Kunstakademis Billedkunstskoler, når den person, som er rektor på tidspunktet for lovens ikrafttræden, fratræder sit hverv.
 Stk. 2. § 11 c, stk. 3, får virkning for Arkitektskolen Aarhus, når den person, som er rektor på tidspunktet for lovens ikrafttræden, fratræder sit hverv.
 Stk. 3. Senest d. 1. maj 2012 skal bestyrelsen for Det Kongelige Danske Kunstakademis Skoler for Arkitektur, Design og Konservering have ansat en rektor i medfør af § 11 c, stk. 3. Indtil da virker de 3 personer, der indtil lovens ikrafttræden var rektorer på Det Kongelige Danske Kunstakademis Arkitektskole, Danmarks Designskole og Det Kongelige Danske Kunstakademis Konservatorskole, i deres hidtidige hverv.
Bemærkninger til lovforslaget 1. Formål Formålet med lovforslaget er at udmønte aftalen om indførelse af bestyrelser på visse uddannelsesinstitutioner under Kulturministeriet samt indførelse af ansat rektor og deraf følgende justeringer af skolerådets kompetencer på Det Kongelige Danske Kunstakademis Billedkunstskoler.
 Endvidere foreslås en række konsekvensrettelser som følge af aftalen om fusion af Det Kongelige Danske Kunstakademis Arkitektskole og Danmarks Designskole samt Kulturministeriets efterfølgende beslutning om også at lade Det Kongelige Danske Kunstakademis Konservatorskole indgå i den samlede nye fælles uddannelsesinstitution: Det Kongelige Danske Kunstakademis Skoler for Arkitektur, Design og Konservering.
2. Baggrund 2.1 Politisk aftale Rammerne for Kulturministeriets videregående uddannelser er aktuelt fastlagt i flerårsaftaler.
Den gældende 4-årige aftale er indgået 27. oktober 2010 mellem regeringen og alle Folketingets partier med undtagelse af Enhedslisten.
Aftalen dækker perioden 2011-2014 og skal sikre fortsat bred politisk opbakning til udviklingen af Kulturministeriets videregående uddannelser.
 Aftalen indeholder indsatsområdet »Bæredygtige uddannelsesmiljøer«.
 Af aftalen for 2011-2014 (flerårsaftalen) fremgår det blandt andet, at der:
»iværksættes en fusion af Danmarks Designskole og Kunstakademiets Arkitektskole.
Det forudsættes, at den fusionerede institution fortsat udbyder såvel arkitektuddannelse som designuddannelse.
Den fusionerede institution  der senest etableres pr. 1. januar 2012  ledes af en bestyrelse udpeget af kulturministeren.
Bestyrelsen ansætter rektor.
For at skabe ensartede ledelsesforhold på alle arkitekt- og designskoler under Kulturministeriet etableres der tilsvarende en bestyrelse til at lede Arkitektskolen Aarhus.
Bestyrelsen udpeges af kulturministeren, og bestyrelsen ansætter rektor.« Derudover fremgår det af aftalen, at:
»Styrelsesreglerne på Kunstakademiets Billedkunstskoler og Kunstakademiets Konservatorskole, hvorefter rektor som hovedregel vælges kollegialt, ændres, så rektor fremover ansættes af kulturministeren.« Det er aftalt, at alle ændringer af styrelsesreglerne skal gennemføres senest pr. 1. januar 2012.
2.2 Det Kongelige Danske Kunstakademis Konservatorskole I forlængelse af flerårsaftalen foreslår kulturministeren, at Det Kongelige Danske Kunstakademis Konservatorskole indgår i fusionen med Det Kongelige Danske Kunstakademis Arkitektskole og Danmarks Designskole.
Konservatorskolen er med sine ca. 70 finansårsstuderende en af de mindste uddannelsesinstitutioner under Kulturministeriet.
Skolen, der optager studerende hvert tredje år på bachelordelen og hvert år på kandidatdelen, dækker fagligt fem uddannelsesretninger: Grafisk linje, Kulturhistorisk linje, Kunstlinjen, Monumentalkunst og Naturhistorisk linje.
Skolen er med sin begrænsede studentermasse og ressourcekrævende uddannelse aktuelt udfordret økonomisk, hvorfor skolens ledelse i december 2010 har rettet henvendelse til Kulturministeriet.
Skolens ledelse og ministeriet har på den baggrund drøftet, at en forankring i en større institution gør uddannelsesområdet mindre sårbart, end tilfældet er i den nuværende situation.
Struktur- og samarbejdsudvalget, der blev nedsat som følge af flerårsaftalen 2007-2010 for at undersøge mulighederne for og komme med forslag til mulige fusioner, forpligtende samarbejder og andre faglige og administrative fællesskaber inden for Kulturministeriets videregående uddannelser, har i sin rapport Fremtidig organisering af Kulturministeriets videregående uddannelser fra 7. januar 2009 peget på en fusion af Det Kongelige Danske Kunstakademis Konservatorskole med blandt andet Det Kongelige Danske Kunstakademis Arkitektskole og Danmarks Designskole som en mulighed.
Konservatorskolen er fagligt stærk, og en fusion har faglige perspektiver inden for blandt andet bygningsbevaring og -restaurering, materialeforskning, bæredygtig materialeanvendelse og forskeruddannelse.
Kulturministeren har derfor fundet det hensigtsmæssigt at foreslå, at skolen indgår i fusionen med Det Kongelige Danske Kunstakademis Arkitektskole og Danmarks Designskole.
3. Forslagets indhold 3.1 Fusion af Det Kongelige Danske Kunstakademis Arkitektskole, Danmarks Designskole og Det Kongelige Danske Kunstakademis Konservatorskole Med hjemmel i lov om videregående kunstneriske uddannelsesinstitutioner under Kulturministeriet § 1, stk. 3, kan der foretages fusion af de uddannelsesinstitutioner, som loven omfatter.
Med den aftalte fusion af Det Kongelige Danske Kunstakademis Arkitektskolen og Danmarks Designskole  samt Kulturministeriets efterfølgende beslutning om også at lade Det Kongelige Danske Kunstakademis Konservatorskole indgå i fusionen  etableres en ny institution: Det Kongelige Danske Kunstakademis Skoler for Arkitektur, Design og Konservering.
I lovforslaget foreslås, at navnet på den fusionerede institution indarbejdes i lovens § 1 og dermed erstatter de tre hidtidige institutioners navne.
Endvidere foreslås en sammenskrivning af de tre hidtidige institutioners opgavebeskrivelse til én samlet opgavebeskrivelse for den fusionerede institution.
Det forudsættes, at de tre fagområder  arkitektur, design og konservering  også efter fusionen fremstår med solide selvstændige faglige profiler over for såvel nationale som internationale samarbejdspartnere, og at den fusionerede institution forsat udbyder uddannelse inden for hovedfagområderne.
3.2 Gældende lov for styrelse på visse uddannelsesinstitutioner under Kulturministeriet Der er med hjemmel i lov om videregående kunstneriske uddannelsesinstitutioner under Kulturministeriet aktuelt 3 styreformer ved de kunstneriske uddannelsesinstitutionerne under Kulturministeriet:
Institutioner ledet af en rektor ansat af kulturministeren Rektor på disse institutioner ansættes af kulturministeren og er skolens øverste leder med samlet ansvar for institutionen.
Et kollegialt valgt skoleråd drøfter og afgiver udtalelse til rektor om blandt andet skolens budget, struktur, organisation og langsigtede virksomhed.
Modellen benyttes  med enkelte mindre variationer  på 7 af de 11 videregående uddannelsesinstitutioner omfattet af lov om videregående kunstneriske uddannelsesinstitutioner under Kulturministeriet: Danmarks Designskole, de 4 musikkonservatorier, Den Danske Filmskole og Statens Teaterskole.
Institutioner ledet af en rektor valgt eller ansat af institutionen Rektor på disse institutioner vælges kollegialt blandt skolens lærere og har det overordnede ansvar for institutionen.
Rektor suppleres af et kollegialt valgt skoleråd, der med mere vidtgående beføjelser blandt andet godkender rektors forslag til budget, fastlægger overordnede rammer for anvendelse af skolens bevilling, træffer beslutning om ansættelse af lærere og godkender forskningsplaner.
Skolerådet kan beslutte at erstatte valgproceduren med et opslag af rektorstillingen, hvorefter rektor ansættes af skolerådet.
Modellen benyttes på 4 videregående uddannelsesinstitutioner: Det Kongelige Danske Kunstakademis Arkitektskole (valgt rektor), Det Kongelige Danske Kunstakademis Billedkunstskoler (rektor ansat af skolerådet), Det Kongelige Danske Kunstakademis Konservatorskole (valgt rektor) og Arkitektskolen Aarhus (rektor ansat af skolerådet).
Institutioner ledet af en bestyrelse På disse institutioner er bestyrelsen den øverste ledelse, og bestyrelsen ansætter en rektor som daglig og faglig leder.
Denne model benyttes på den selvejende institution Designskolen Kolding.
Bestyrelsen er her valgt af et repræsentantskab udpeget af organisationer og myndigheder.
Desuden er der til bestyrelsen udpeget en række observatører blandt institutionens ledelse og medarbejdere.
Udviklingen de seneste år Det har været den generelle udvikling gennem de seneste 10 år inden for det videregående uddannelsesområde, at ledelsesmodellen med en kollegialt valgt eller ansat rektor er afviklet.
Denne udvikling ønskes nu også konsekvent indført for Kulturministeriets uddannelsesinstitutioner.
Dette sker ved, at institutionerne fremover enten ledes af en rektor ansat af kulturministeren eller af en bestyrelse, som ansætter rektor.
Efter Kulturministeriets opfattelse vil disse ledelsesmodeller styrke institutionernes evne til at agere strategisk og fortage relevante langsigtede prioriteringer.
Bestyrelsesmodellen foreslås indført på de større institutioner med en tæt tilknytning til erhvervslivet, mens modellen med rektorer ansat af kulturministeren indføres på de mindre uddannelsesinstitutioner.
3.2.1. Ny styrelse på Det Kongelige Danske Kunstakademis Billedkunstskoler Det foreslås, at Det Kongelige Danske Kunstakademis Billedkunstskoler, der hidtil har haft kollegialt valgt eller af skolerådet ansat rektor, overgår til at have rektor ansat af kulturministeren.
Rektor vil med forslaget få udvidede beføjelser, og institutionens øverste kollegiale organ  skolerådet  vil tilsvarende få mindsket beføjelser i forhold til gældende regler.
Skolerådet vil dog fremover som institutionens øverste kollegiale organ forsat skulle inddrages i sager, der vedrører institutionens overordnede interesser som kunstnerisk uddannelses- og forskningsinstitution, og medvirke ved fastlæggelsen af retningslinjer for dens langsigtede virksomhed og udvikling.
 Forslaget indebærer, at Det Kongelige Danske Kunstakademis Billedkunstskoler får de samme styrelsesregler og den samme kompetencedeling mellem rektor og skolerådet, som allerede er gældende på Danmarks Designskole, musikkonservatorierne, Statens Teaterskole og Den Danske Filmskole.
3.2.2. Ny styrelse på Arkitektskolen Aarhus og Det Kongelige Danske Kunstakademis Skoler for Arkitektur, Design og Konservering Det foreslås, at Arkitektskolen Aarhus og Det Kongelige Danske Kunstakademis Skoler for Arkitektur, Design og Konservering fremover ledes af en bestyrelse, som ansætter rektor.
De to arkitektskoler og konservatorskolen har hidtil haft kollegialt valgte eller af skolerådet ansatte rektorer, mens rektor på Danmarks Designskole har været ansat af kulturministeren.
Arkitekt- og designskolerne samt konservatorskolen er højere videregående uddannelsesinstitutioner, der uddanner på et kunstnerisk og videnskabeligt grundlag, og som med dette udgangspunkt har tilknytning til såvel den offentlige sektor som det private erhvervsliv.
Kulturministeriet finder det fordelagtigt, at repræsentanter for det offentlige og private arbejdsmarked, forsknings- og uddannelsesinstitutioner, samt institutionernes fagområder fremadrettet kan indgå i institutionernes øverste ledelse, hvor de kan bidrage til den strategiske og langsigtede udvikling af uddannelserne med afsæt i institutionernes aftagerområder og omverden.
Kulturministeriet finder endvidere, at en rektor ansat af en kompetent bestyrelse tæt på fagene og erhvervene vil have et solidt mandat til den videre nødvendige udvikling af den enkelte institution.
Den foreslåede nye styrelsesform er i vid udstrækning parallel til den ændring af universiteternes styrelse, der gennemførtes ved lov nr. 403 af 28. maj 2003 om universiteterne.
Universiteterne ledes i dag af en bestyrelse, der fastlægger retningslinjer for universitetets organisation, langsigtede virksomhed og udvikling.
Det er tilsvarende sket ud fra en forventning om, at bestyrelsesmedlemmerne tilsammen kan bidrage til at fremme universiteternes strategiske og overordnede udvikling med deres indsigt i uddannelse, forskning og videnformidling.
 På den baggrund foreslås det, at bestyrelserne sammensættes af et flertal af eksterne medlemmer udpeget af kulturministeren, heriblandt formand og næstformand, mens et mindretal udpeges af og blandt medarbejdere og studerende.
Bestyrelsen får ansvaret for at fremme institutionens virke og varetage institutionens interesser som kunstnerisk uddannelses- og forskningsinstitution og bliver over for kulturministeren ansvarlig for institutionens samlede virksomhed og for de bestemmelser, der er fastsat for institutionens virke.
Institutionerne vil dog fortsat være underlagt Kulturministeriets tilsyn.
Det betyder, at ministeriet har mulighed for at gribe ind over for bestyrelsen som institutionens øverste myndighed, hvis den ikke lever op til sine forpligtelser efter dette lovforslag.
Det foreslås, at rektor inden for de rammer, bestyrelsen har fastsat, får ansvaret for den daglige ledelse af institutionens undervisning, forskning, kunstneriske udviklingsvirksomhed, administration og økonomi.
Rektor ansætter og afskediger desuden institutionens øvrige personale.
Forslaget indebærer en afskaffelse af de hidtidige skoleråd på institutionerne.
På den baggrund foreslås bestyrelserne suppleret af et fagligt råd, som det er tilfældet på universiteterne.
Derved sikres en formaliseret dialog mellem bestyrelse, rektor, skolens faglige personale og studerende om strategier for uddannelse, kunstnerisk udviklingsvirksomhed og forskning.
4. Lovforslagets økonomiske og administrative konsekvenser 4.1. De økonomiske og administrative konsekvenser for det offentlige Omkostningerne til fusionen af Det Kongelige Danske Kunstakademis Arkitektskole, Danmarks Designskole og Det Kongelige Danske Kunstakademis Konservatorskole holdes inden for rammerne af den eksisterende bevilling til Kulturministeriets uddannelser.
På Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus skal udgifterne til honorarer samt andre øvrige omkostninger til bestyrelserne afholdes af institutionerne.
Der er tale om en ny, men begrænset omkostning for institutionerne.
 Honorar til bestyrelserne fastsættes af Kulturministeriet efter en vurdering af arbejdsbyrden i bestyrelsesarbejdet i sammenligning med bestyrelseshonorarer på andre uddannelses- og kulturinstitutioner.
4.2. De økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
4.3. De administrative konsekvenser for borgerne Forslaget har ingen administrative konsekvenser for borgerne.
5. Miljømæssige konsekvenser Forslaget har ingen miljømæssige konsekvenser.
6. Forholdet til EU-retten Lovforslaget indeholder ikke EU-retlige aspekter.
7. Høring Forslaget har været sendt i høring hos:
 KUR (Kulturministeriets Rektorer), Ministeriet for Videnskab, Teknologi og Udvikling, Undervisningsministeriet, Økonomi- og Erhvervsministeriet, Rigsrevisionen, Det Kongelige Danske Musikkonservatorium, Det Jyske Musikkonservatorium, Syddansk Musikkonservatorium og Skuespillerskole, Rytmisk Musikkonservatorium, Arkitektskolen Aarhus, Det Informationsvidenskabelige Akademi, Det Kongelige Danske Kunstakademis Arkitektskole, Det Kongelige Danske Kunstakademis Billedkunstskoler, Det Kongelige Danske Kunstakademis Konservatorskole, Designskolen Kolding, Danmarks Designskole, Den Danske Filmskole, Skuespillerskolen og Dramatikeruddannelsen ved Aarhus Teater, Statens Teaterskole, De Konservatoriestuderendes Landsråd, Dansk Arkitektur Center, AC (Akademikernes Centralorganisation), HK (Handels- og Kontorfunktionærernes Forbund), Nordisk Konservatorforbund, Teknisk Landsforbund, Dansk Kunstnerråd, Danske Designere, DI  Organisation for erhvervslivet, Dansk Erhverv, DDA (Danish Design Association), Danske Kunsthåndværkere, Akademisk Arkitektforening, Det Kongelige Akademi for de Skønne Kunster  Akademiraadet, Danske Arkitektvirksomheder, Danske Landskabsarkitekter og Organisationen Danske Museer.
Bemærkninger til lovforslagets enkelte bestemmelser Til § 1 Til nr. 1 Det følger af lov om videregående kunstneriske uddannelsesinstitutioner under Kulturministeriet § 1, stk. 3, at institutioner, der måtte opstå som følge af fusioner mellem to eller flere af de institutioner, som er nævnt i lovens § 1, stk. 1, også omfattes af loven.
Med den aftalte fusion af Danmarks Designskole, Det Kongelige Danske Kunstakademis Arkitektskole, samt kulturministerens beslutning om at lade Det Kongelige Danske Kunstakademis Konservatorskole indgå i fusionen, etableres en ny institution: Det Kongelige Danske Kunstakademis Skoler for Arkitektur, Design og Konservering.
På den baggrund foreslås navnet på den nye institution indsat i § 1, stk. 1. De hidtidige navne på de fusionerede institutioner udgår tilsvarende af § 1, stk. 1. Ændringerne vedrører ikke de øvrige institutioner nævnt i § 1, stk. 1.
Til nr. 2 Forslaget er af teknisk karakter.
I henhold til lov om videregående kunstneriske uddannelsesinstitutioner under Kulturministeriet § 2 skal Det Kongelige Danske Kunstakademis Arkitektskole på kunstnerisk og videnskabeligt grundlag give uddannelse i arkitektur indtil det højeste niveau.
Tilsvarende er det fastsat i lov om videregående kunstneriske uddannelsesinstitutioner under Kulturministeriet § 2 a, at Danmarks Designskole har til opgave på kunstnerisk og videnskabeligt grundlag at give uddannelse i design, kunsthåndværk og beslægtede fag indtil det højeste niveau.
I lov om videregående kunstneriske uddannelsesinstitutioner under Kulturministeriet § 4 fremgår det ligeledes, at Det Kongelige Danske Kunstakademis Konservatorskole på kunstnerisk og videnskabeligt grundlag skal give uddannelse i konservering og restaurering indtil det højeste niveau samt på videnskabeligt grundlag drive forskning inden for disse fagområder.
Med forslaget sammenskrives opgavebeskrivelsen for den fusionerede institution.
Det Kongelige Danske Kunstakademis Skoler for Arkitektur, Design og Konservering har til opgave på kunstnerisk og videnskabeligt grundlag at give uddannelse i arkitektur, design, kunsthåndværk, konservering og restaurering indtil det højeste niveau.
Forskningsforpligtelsen på designområdet præciseres til »design og kunsthåndværk«.
Der foretages således ikke indholdsmæssige ændringer af kravene til de uddannelser, som den nu fusionerede institution skal udbyde. § 2 har hidtil omfattet opgavebeskrivelsen for Arkitektskolen Aarhus, der nu er rykket til § 2 a.
Til nr. 3 Forslaget er af teknisk karakter.
Den hidtidige opgavebeskrivelse for Arkitektskolen Aarhus, jf. lov om videregående kunstneriske uddannelsesinstitutioner under Kulturministeriet § 2, udskilles i en selvstændig paragraf, da Arkitektskolen Aarhus hidtil har været beskrevet sammen med Det Kongelige Danske Kunstakademis Arkitektskole, der nu fusioneres med Danmarks Designskole og Det Kongelige Danske Kunstakademis Konservatorskole.
Forslaget indebærer ikke indholdsmæssige ændringer af kravene til den uddannelse, som institutionen skal udbyde.
Til nr. 4 Det foreslås, at § 4 ophæves som konsekvens af, at Det Kongelige Danske Kunstakademis Konservatorskole fusioneres med Det Kongelige Danske Kunstakademis Arkitektskole og Danmarks Designskole til Det Kongelige Danske Kunstakademis Skoler for Arkitektur, Design og Konservering.
Til nr. 5 Det foreslås, at bestemmelserne i lov om videregående kunstneriske uddannelsesinstitutioner under Kulturministeriet § 11, stk. 2-4, ophæves, idet disse styrelsesbestemmelser ikke længere er dækkende som følge af forslaget om dels at indføre bestyrelser på visse uddannelsesinstitutioner, dels at indføre krav om ansatte rektorer på visse andre uddannelsesinstitutioner.
Indholdet af bestemmelserne i den gældende lovs § 11, stk. 2 og stk. 4, foreslås genindsat i den foreslåede nye § 11 a for de institutioner, der allerede har, og de institutioner, der skal have, en styrelse, hvor rektor ansættes af kulturministeren.
Dermed er der ikke fortaget indholdsmæssige ændringer for de institutioner, der allerede har en rektor ansat af kulturministeren, men muligheden for at have en kollegialt valgt rektor eller en rektor ansat af skolerådet afskaffes.
Til nr. 6 Der foreslås indsat en ny § 11 a og en ny § 11 b, der regulerer henholdsvis institutioner ledet af en rektor (§ 11 a) og institutioner ledet af en bestyrelse (§ 11 b).
Til § 11 a, stk. 1 Med forslaget præciseres det, hvilke institutioner der er ledet af en rektor ansat af kulturministeren.
Hver enkelt af de nævnte institutioner ledes af en rektor.
Det Kongelige Danske Kunstakademis Billedkunstskoler har hidtil med hjemmel i lov om videregående kunstneriske uddannelsesinstitutioner under Kulturministeriet § 11, stk. 3, haft mulighed for enten at have en kollegialt valgt rektor eller at erstatte valgproceduren med en ansættelsesprocedure, som indebærer, at rektorstillingen opslås eksternt, hvorefter rektor ansættes af skolerådet.
Med forslaget ophører muligheden for, at rektor kan vælges eller ansættes af skolerådet på denne institution, der fremover vil have en rektor ansat af kulturministeren, svarende til de øvrige institutioner nævnt i § 11 a, stk. 1. Der er således ikke for disse øvrige institutioner tale om en indholdsmæssig ændring af styrelsesforholdene på institutionen.
Til § 11 a, stk. 2 Den foreslåede bestemmelse om rektors kompetence på de institutioner, der er nævnt i § 11 a, stk. 1, svarer til bestemmelsen i lov om videregående kunstneriske uddannelsesinstitutioner under Kulturministeriet § 11, stk. 2, 2. pkt.
Efter denne bestemmelse gives rektor på de nævnte institutioner kompetence til at træffe beslutning i alle sager vedrørende skolen, der ikke eksplicit er henlagt til kulturministeren eller andre i medfør af § 11, stk. 1. Kulturministeren vil, jf. § 11, stk. 1, og som følge af forslaget, fastsætte nye regler for styrelsen af Det Kongelige Danske Kunstakademis Billedkunstskoler, der betyder, at rektor ansat af kulturministeren vil få udvidede beføjelser, og at institutionens øverste kollegiale organ  skolerådet  tilsvarende vil få mindsket sine beføjelser i forhold til gældende regler.
Skolerådet skal således ikke længere godkende rektors forslag til budget, skolens organisation og struktur, studieordning eller forskningsplaner.
Skolerådet skal desuden ikke fastsætte retningslinjer for skolens langsigtede virksomhed og udvikling, regler for valg af rektor og valg til skoleråd og studienævn.
Det vil endelig heller ikke være skolerådet, der fremover træffer beslutning om ansættelse af lærere eller om antallet af studienævn på institutionen.
Alle disse beføjelser overgår fremover til rektor.
 Forslaget indebærer, at Det Kongelige Danske Kunstakademis Billedkunstskoler får de samme styrelsesregler og den samme kompetencedeling mellem rektor og skolerådet, som i dag er gældende på Danmarks Designskole, musikkonservatorierne, Statens Teaterskole og Den Danske Filmskole.
Til § 11 a, stk. 3 Den foreslåede bestemmelse om, at rektor på de institutioner, der er nævnt i § 11 a, stk. 1, ansættes og afskediges af kulturministeren, er en ændring af bestemmelsen i lov om videregående kunstneriske uddannelsesinstitutioner under Kulturministeriet § 11, stk. 3, idet rektor ikke længere kan vælges eller ansættes af institutionen.
På den baggrund vil rektor på Det kongelige Danske Kunstakademis Billedkunstskoler fremover skulle ansættes af kulturministeren frem for at blive ansat eller valgt kollegialt.
Til § 11 a, stk. 4 Den foreslåede bestemmelse svarer til § 11, stk. 4, i lov om videregående kunstneriske uddannelsesinstitutioner under Kulturministeriet, hvorefter der på institutioner ledet af en rektor nedsættes et eller flere kollegiale organer.
Sammensætningen og størrelsen af de kollegiale organer fastsættes i de enkelte institutioners styrelsesbekendtgørelser, jf. lov om videregående kunstneriske uddannelsesinstitutioner under Kulturministeriet § 11, stk. 1. Skolerådet, som er institutionernes øverste kollegiale organ, inddrages i sager, der vedrører institutionens overordnede interesser som uddannelsesinstitution, og medvirker ved fastlæggelse af retningslinjer for institutionens langsigtede virksomhed og udvikling.
Skolerådet afgiver udtalelse til rektor om blandt andet skolens budget, struktur, organisation og langsigtede virksomhed.
Skolerådet er fremover således kun rådgivende, mens beslutningsretten og -pligten er placeret hos rektor.
Der henvises desuden til bemærkningerne til lovforslagets § 11 a, stk. 2.
Til § 11 b, stk. 1 Formålet med forslaget er at fastsætte, at Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus skal ledes af en bestyrelse beskikket af kulturministeren.
Kulturministeren fastsætter med hjemmel i § 11, stk. 1, nærmere regler i bekendtgørelse for styrelse af Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus.
Bestyrelsen skal bestå af et ulige antal personer.
Der kan være grund til, at bestyrelsen for den fusionerede institution Det Kongelige Danske Kunstakademis Skoler for Arkitektur, Design og Konservering umiddelbart får en bredere repræsentation af medarbejdere for derved at bidrage til en øget integration af den hidtidige arkitektskole, designskole og konservatorskole.
På den baggrund forventes det, at bestyrelsen på Det Kongelige Kunstakademis Skoler for Arkitektur, Design og Konservering ved etableringen kommer til at bestå af 11 medlemmer, mens bestyrelsen for Arkitektskolen Aarhus kommer til at bestå af 7 medlemmer.
Til § 11 b, stk. 2 Det foreslås, at bestyrelsen skal afspejle institutionens samlede opgaver.
Det betyder, at der i bestyrelsen skal være kompetencer til stede, der tilsammen dækker uddannelse, forskning, kunstnerisk udviklingsvirksomhed, ledelse, organisation, økonomi samt det arbejdsmarked og de erhverv, som institutionen uddanner til.
Det foreslås, at de udefra kommende medlemmer skal komme fra forskellige sektorer, fx andre forskningsinstitutioner, kulturlivet, offentlige virksomheder og det private erhvervsliv.
Formålet hermed er at sikre, at bestyrelsen afspejler institutionens samlede profil og opgaver og bliver sammensat så bredt, at der ikke er en ensidig repræsentation af bestemte kompetencer, interesser eller erfaringer.
Eksterne medlemmer af bestyrelsen må ikke være indskrevet ved den pågældende institution eller være ansatte ved institutionen.
Ved bestyrelsens sammensætning skal forvaltningslovens bestemmelser om habilitet iagttages.
Til § 11 b, stk. 3 Det foreslås, at kulturministeren udpeger et flertal af eksterne medlemmer, heriblandt formand og næstformand.
Ved etableringen udpeges 6 eksterne medlemmer til bestyrelsen for Det Kongelige Danske Kunstakademis Skoler for Arkitektur, Design og Konservering og 4 eksterne medlemmer til bestyrelsen for Arkitektskolen Aarhus.
 Det foreslås, at de eksterne medlemmer tilsammen skal have erfaring med ledelse, organisation og økonomi for at sikre, at alle væsentlige ledelseskompetencer er samlet i bestyrelsen.
Til § 11 b, stk. 4 Det foreslås, at medarbejdere og studerende repræsenteres i bestyrelsen.
Et mindretal af bestyrelsesmedlemmerne udpeges således af og blandt medarbejdere og studerende.
Ved bestyrelsernes etablering vil følgende sammensætning være gældende: For medarbejderne skal både det teknisk-administrative personale og det videnskabelige og kunstfaglige personale repræsenteres.
De studerende og de teknisk administrative medarbejdere udpeger hver 1 medlem til bestyrelsen.
På Arkitektskolen Aarhus udpeger de videnskabelige og kunstfaglige medarbejdere også 1 medlem til bestyrelsen, der herved får 3 interne medlemmer fra institutionen i bestyrelsen.
På Det Kongelige Danske Kunstakademis Skoler for Arkitektur, Design og Konservering udpeger de videnskabelige og kunstfaglige medarbejdere 3 medlemmer til bestyrelsen.
De 3 videnskabelige og kunstfaglige medarbejdere i bestyrelsen på Det Kongelige Danske Kunstakademis Skoler for Arkitektur, Design og Konservering skal repræsentere medarbejdere fra de 3 hovedfagområder: Arkitektur, design og konservering.
På Det Kongelige Danske Kunstakademis Skoler for Arkitektur, Design og Konservering er der herved 5 interne medlemmer i bestyrelsen.
De nærmere regler for bestyrelsessammensætningen fastlægges i en bekendtgørelse, jf. § 11, stk. 1. Ministeren kan  på baggrund af dialog med bestyrelserne og efter udløbet af første beskikkelsesperiode  vælge at justere sammensætningen og antallet af bestyrelsesmedlemmer i efterfølgende beskikkelsesperioder, idet det forudsættes, at der opretholdes et flertal af eksterne bestyrelsesmedlemmer.
Til § 11 b, stk. 5 Det foreslås, at både de eksterne medlemmer af bestyrelsen og medarbejderrepræsentanterne i bestyrelsen beskikkes af kulturministeren for en periode på 4 år.
 Det foreslås desuden, at de studerendes repræsentant i bestyrelsen beskikkes for en periode på 2 år, fordi de studerende typisk ikke har mulighed for at deltage i bestyrelsen i 4 år, medmindre de udpeges på det første år af deres uddannelse.
 Udtræder et medlem i beskikkelsesperioden, beskikkes et nyt medlem for den resterende del af perioden.
Til § 11 b, stk. 6 Den foreslåede bestemmelse skal sikre, at kulturministeren kan vælge at afbeskikke bestyrelsen inden udløbet af beskikkelsesperioden og beskikke en ny bestyrelse.
Dette sker, hvis kulturministeren vurderer, at bestyrelsen ikke lever op til sit ansvar, som det er beskrevet i lovens § 11 c, stk. 1, fx ved ikke at udvise økonomisk ansvarlighed.
Det foreslås, at den nye bestyrelse i så fald skal beskikkes efter reglerne i § 11 b, stk. 2-5.
Til § 11 c, stk. 1 Det foreslås, at bestyrelsen over for ministeren er ansvarlig for institutionens samlede virksomhed.
Ansvaret omfatter alle økonomiske dispositioner.
Bestyrelsen har ansvaret for overholdelse af bevillingen og de regler, der gælder for disponering heraf, og for overholdelsen af de særlige bestemmelser, der er fastsat for institutionen.
Særlige bestemmelser for institutionens virksomhed findes fx i anmærkningerne til finansloven og i indgåede rammeaftaler om institutionen virke.
Det foreslås, at bestyrelsen underskriver institutionens regnskab.
Den løbende månedlige interne regnskabsgodkendelse på institutionen og kvartalsvise regnskabsgodkendelse over for Kulturministeriet og Finansministeriet kan varetages af institutionens rektor efter delegation fra bestyrelsen, jf. § 11 d, stk. 1. En sådan delegation skal fremgå af bestyrelsens forretningsorden samt institutionens regnskabsinstruks, jf. bekendtgørelse nr. 70 af 27. januar 2011 om statens regnskabsvæsen mv. § 20. Bestyrelsens forpligtigelse til at udarbejde en forretningsorden vil blive fastlagt i bekendtgørelse, jf. § 11, stk. 1.
Bestyrelsen har ansvaret for, at institutionen følger de til enhver tid gældende regler vedrørende statens budget- og bevillingssystem.
Bestyrelsen har ansvaret for, at institutionen følger reglerne for statens regnskabsaflæggelse.
 Institutionen er som andre statsinstitutioner underlagt Rigsrevisionens revision, jf. lovbekendtgørelse nr. 3 af 7. januar 1997 om revisionen af statens regnskaber mm. (Rigsrevisorloven) som ændret ved lov nr. 590 af 13. juni 2006.
Til § 11 c, stk. 2 Det foreslås, at bestyrelsesmedlemmerne med deres samlede erfaring og indsigt skal bidrage til at fremme institutionens strategiske virke, herunder styrke kvalitet og relevans i varetagelsen af institutionens kerneopgaver.
Ved kerneopgaver forstås blandt andet uddannelse, forskning og kunstnerisk udviklingsvirksomhed samt institutionsdrift.
De udefra kommende medlemmer skal derudover fungere som ambassadører for institutionen med henblik på at styrke institutionens samfundsmæssige legitimitet.
 Det foreslås, at bestyrelsen fastlægger retningslinjer for institutionens organisering, langsigtede virksomhed og udvikling efter indstilling fra rektor.
Til § 11 c, stk. 3 Det foreslås, at bestyrelsen ansætter og afskediger rektor.
Det forudsættes, at bestyrelsen tilrettelægger en proces, der sikrer, at rektor har de faglige og ledelsesmæssige kompetencer, der er nødvendige for at bestride stillingen.
 Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus er statsinstitutioner, hvorfor bestyrelsen skal følge de statslige regler om løn- og ansættelsesvilkår ved ansættelsen af rektor.
Til § 11 c, stk. 4 Det foreslås, at bestyrelsens vedtagelse af budgettet samt principperne for ressourcernes anvendelse, fx særlig understøttelse af strategiske indsatsområder, sker efter indstilling fra rektor.
Til § 11 d, stk. 1 Det foreslås, at rektor varetager den daglige ledelse i overensstemmelse med de retningslinjer, som bestyrelsen udstikker, samt de rammeaftaler, som rektor og bestyrelsen indgår med kulturministeren.
Dette indebærer, at rektor skal påse, at uddannelserne, den kunstneriske udviklingsvirksomhed og forskningen gennemføres i overensstemmelse med gældende regler, at de undervisningsmæssige forhold er forsvarlige, at det af bestyrelsen godkendte budget overholdes, og at skolens virksomhed i øvrigt er i overensstemmelse med bestyrelsens beslutninger og retningslinjer.
Til § 11 d, stk. 2 Det foreslås, at det er rektor, der ansætter og afskediger institutionens øvrige personale.
Rektor skal i den forbindelse overholde de statslige regler om løn- og ansættelsesvilkår.
Til § 11 e, stk. 1 Det følger af forslaget om at etablere bestyrelser, at de nuværende skoleråd afskaffes.
Der foreslås derfor etableret et fagligt råd for hele institutionen i stedet.
Rådet skal beskæftige sig med institutionens faglige aktiviteter i forhold til forskning, kunstnerisk udviklingsvirksomhed og uddannelser.
Det faglige råd består af repræsentanter valgt af henholdsvis det faglige fastansatte personale, herunder ph.d.-studerende, og de studerende.
Rektor er født formand for det faglige råd.
Da hovedopgaven for rådet er at beskæftige sig med faglige forhold, foreslås det teknisk-administrative personale repræsenteret med observatørstatus.
Det teknisk-administrative personales indflydelse skal hovedsaglig kanaliseres via repræsentation i institutionens bestyrelse, jf. § 11 b, stk. 2, og via institutionens samarbejdsudvalg.
Til § 11 e, stk. 2 Det faglige råd har til opgave at rådgive rektor om forskning, kunstnerisk udviklingsvirksomhed, uddannelse inden for de 3 hovedfagområder (arkitektur, design og konservering), strategier og planer for videnudveksling og indstiller til faglige bedømmelsesudvalg.
Rådet høres i sager, der vedrører institutionens overordnede interesser som kunstnerisk uddannelses- og forskningsinstitution, fx uddannelses- og forskningsstrategier.
Rektor kan inddrage rådet i andre emner, fx organisatoriske forhold.
Rådet kan udtale sig om alle faglige forhold af væsentlig betydning for institutionens virksomhed og har pligt til at drøfte de faglige forhold, som rektor forelægger.
Bestemmelsen er parallel til universitetslovens bestemmelse om akademiske råd, jf. § 15 i lovbekendtgørelse nr. 754 af 17. juni 2010 om universiteterne.
Nærmere regler for rådets konstitution og virke fastsættes af ministeren, jf. § 11, stk. 1.
Til § 2 Det foreslås, at loven træder i kraft den 1. juni 2011, således at der er skabt klarhed om styrelsesforholdene på de berørte institutioner ved begyndelsen af skoleåret 2011/12.
Til § 3 De foreslåede overgangsbestemmelser fastlægger den ansættelsesretlige stilling for de siddende rektorer, der er ansat eller valgt efter de gældende regler for skoleråds kompetence i forhold til rektorvalg og -ansættelser.
Det er desuden hensigten, at overgangsbestemmelserne skal sikre ledelsesmæssig kontinuitet på de enkelte uddannelsesinstitutioner i forbindelse med de organisatoriske ændringer, der følger af lovforslaget.
Desuden fastsættes en endelig frist for bestyrelsens ansættelse af rektor for Det Kongelige Danske Kunstakademis Skoler for Arkitektur, Design og Konservering.
Til § 3, stk. 1 Det følger af § 11 a i lovforslaget, at Det Kongelige Danske Kunstakademis Billedkunstskoler overgår til at være ledet af en rektor ansat af kulturministeren.
Rektor ansættes eller vælges derfor ikke længere af skolerådet.
Det foreslås, at § 11 a, stk. 3, får virkning for Det Kongelige Danske Kunstakademis Billedkunstskoler, når den person, som er rektor på tidspunktet for lovens ikrafttræden, fratræder sit hverv.
Rektor ved denne institution, der på tidspunktet for lovens ikrafttræden er valgt eller ansat efter beslutning i skolerådet, fortsætter derfor i sit hidtidige hverv efter lovens ikrafttræden med de kompetencer, som følger af denne lov.
Til § 3, stk. 2 Det følger af § 11 b i lovforslaget, at Arkitektskolen Aarhus overgår til at være ledet af en bestyrelse, som ansætter rektor.
Rektor ansættes eller vælges derfor ikke længere af skolerådet.
Det foreslås, at § 11 c, stk. 3, får virkning for Arkitektskolen Aarhus, når den person, som er ansat som rektor på tidspunktet for lovens ikrafttræden, fratræder sit hverv.
Rektor ved denne institution, der på tidspunktet for lovens ikrafttræden er valgt eller ansat efter beslutning i skolerådet, fortsætter derfor i sit hidtidige hverv efter lovens ikrafttræden med de kompetencer, som følger af denne lov.
Til § 3, stk. 3 Det foreslås, at den endelige frist for, at bestyrelsen for Det Kongelige Danske Kunstakademis Skoler for Arkitektur, Design og Konservering har ansat en rektor i henhold til § 11 c, stk. 3, fastsættes til d. 1. maj 2012.
Ved lovens ikrafttræden etableres den samlede, fusionerede institution Det Kongelige Danske Kunstakademis Skoler for Arkitektur, Design og Konservering, og de tre hidtidige institutioner ophører med at eksistere som selvstændige institutioner.
Endvidere ophæves de gældende styrelsesregler, og kulturministeren får hjemmel til at beskikke en bestyrelse, som efter lovforslagets § 11 c, stk. 3, skal ansætte en rektor for hele institutionen.
I overgangsperioden fra lovens ikrafttræden og indtil bestyrelsen har ansat en rektor for den samlede institution efter de nye styrelsesregler, er der behov for at sikre den ledelsesmæssige kontinuitet og koordinering af den fusionerede institution.
Det foreslås derfor, at de nuværende rektorer på Det Kongelige Danske Kunstakademis Arkitektskole, Danmarks Designskole og Det Kongelige Danske Kunstakademis Konservatorskole virker i deres hidtidige hverv efter lovens ikrafttræden, indtil bestyrelsen har ansat en rektor efter reglerne i § 11 c, stk. 3.
