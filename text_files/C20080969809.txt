Bilag 1 Bilag 2 Bilag 3 Bilag 4 Bilag 5 Cirkulære om organisationsaftale for IT-medarbejdere (PROSA) i statens tjeneste Generelle bemærkninger 1. Finansministeriet og PROSA/STAT har den 8. oktober 2008 indgået organisationsaftale for it-medarbejdere (PROSA) i statens tjeneste.
 Organisationsaftalen udgør sammen med den til enhver tid gældende COII/LC/OC- fællesoverenskomst det samlede overenskomstgrundlag.
 2. Organisationsaftalen har virkning fra 1. oktober 2008. Den hidtidige organisationsaftale for edb-medarbejdere (PROSA) i statens tjeneste forlænges til og med 30. september 2008, dog således at de generelle ændringer, der er aftalt som led i CFU-forliget, også får virkning for de ansatte omfattet af ovennævnte organisationsaftale på de aftalte tidspunkter.
3. Der er i forbindelse med aftalefornyelsen foretaget en række ændringer af aftalen.
Nedenfor oplistes de væsentligste ændringer:
a) Med virkning fra 1. oktober 2008 overgår de ansatte til de enhver tid gældende arbejdstidsregler for tjenestemænd i staten.
Dette indebærer bl.a. overgang fra dagsnorm til månedsnorm samt, at overarbejde honoreres med 50 pct.
 b) Med virkning fra 1. oktober 2008 overgår de ansatte til nyt lønsystem jf. rammeaftale om nye lønsystemer af 19.november 2003 (Perst. nr. 076-03). Overgangsordningen er beskrevet i organisationsaftalens § 5 og basislønningerne fremgår af § 4.
 c) Med virkning fra 1. oktober 2008 forhøjes pensionsbidraget fra 12,5 pct. til 15 pct.
 d) § 6 om anciennitet og lønindplacering er blevet ændret således, at bestemmelsen er blevet mere tidssvarende i forhold til det nuværende uddannelsessystem.
 e) Funktionsbilaget, bilag 2 er revideret.
 f) Bilag 1 Organisationsaftalens geografiske dækningsområde er opdateret.
g) Parterne er enige om at udforme et bilag om læring og styrket kompetenceudvikling.
Bilaget skal bl.a.
Omfatte kompetenceudvikling for uddannede it-medarbejdere.
4. For at lette overblikket er cirkulærebemærkninger, der relaterer sig til en enkelt bestemmelse, nu opført som bemærkning til denne bestemmelse.
Andre bemærkninger er opført under Generelle bemærkninger.
Denne redaktionelle ændring medfører ikke nogen ændringer i bestemmelsens henholdsvis bemærkningernes retlige status.
Ikrafttræden Cirkulæret har virkning fra 1. oktober 2008. Samtidig ophæves finansministeriets cirkulære af 10. januar 2008 (Perst nr. 001-08).
Personalestyrelsen, den 8. oktober 2008 Anders Feldt Organisationsaftale for it-medarbejdere (PROSA) i statens tjeneste Denne organisationsaftale supplerer og/eller fraviger fællesoverenskomsten mellem Statstjenestemændenes Centralorganisation II, Lærernes Centralorganisation og Overenskomstansattes Centralorganisation.
§ 1. Dækningsområde Organisationsaftalen omfatter it-medarbejdere i staten eller ved selvejende institutioner, der er berettiget til statstilskud, og for hvilke Finansministeriet kan fastsætte løn- og ansættelsesvilkår for alle personalegrupper.
Cirkulærebemærkning til stk. 1 Dækningsområdet omfatter it-medarbejdere herunder it-medarbejdere under uddannelse.
 Stk. 2. Organisationsaftalen omfatter it-medarbejdere der er ansat ved institutioner som nævnt i bilag 1 og beskæftiget med arbejde som nævnt i bilag 2.
 Cirkulærebemærkninger til stk. 2:
 Opmærksomheden henledes på, at organisationsaftalens dækningsområde er ændret pr. 1. april 2007. Endvidere er bilag 1 blevet revideret i forhold til ressort- samt strukturændringer mv. Ændringerne fremgår af bilag 1.
 Omflytning mellem de to organisationsaftalers dækningsområder sker pr. 1. april i ulige år, jf. aftale om ændring af dækningsområder for edb-aftalerne i staten (bilag 4). Der vil således kunne ske omflytning pr. 1. april 2009. I henhold til aftalen vil Finansministeriet underrette ministerier og styrelser og udsender nyt bilag 1 til de to organisationsaftaler.
§ 2. Ansættelse Ved ansættelsen udleveres der til it-medarbejderen et tillæg til ansættelsesbrevet, der er optaget som bilag 3. Endvidere udleveres et eksemplar af organisationsaftalen.
En genpart af ansættelsesbrevet og tillægget til ansættelsesbrevet sendes til PROSA/STAT.
 Cirkulærebemærkninger til stk. 1:
 Med anvendelse af det, som bilag 3, optagne tillæg til ansættelsesbrev, skal det ved ansættelsen sikres, at funktionæren forpligter sig til at være omfattet af anden organisationsaftale, såfremt ansættelsesstedet omflyttes til den modstående organisations dækningsområde.
For aftaler om ansættelsesforhold indgået før 1. december 2000, hvor der i tillæg til ansættelsesbrev henvises til reglerne i aftale af 20. oktober 1983, vil tillæg til ansættelsesbrev fortsat være gældende.
Der vil således ikke skulle udstedes nye tillæg til ansættelsesbreve til edb-medarbejdere ansat før 1. december 2000.
 Ud over det som bilag 3 optagne tillæg til ansættelsesbrev henstilles det, at der om ansættelsesforholdet i øvrigt indgås aftale i overensstemmelse med det af Finansministeriet udsendte cirkulære af 20. august 2002 (Perst. nr. 036-02) om ansættelsesbreve for overenskomstansatte i staten.
 Stk. 2. Ved ansættelse med en arbejdstid på 8 eller færre arbejdstimer (løntimer) pr. uge træffes der forud aftale mellem organisationsaftalens parter.
§ 3. Lønsystemet Lønsystemet er etableret i henhold til den til enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet består af en basisløn, jf. § 4, der kan suppleres med en tillægsdel.
Tillægsdelen omfatter lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Alle basislønninger er angivet i årligt grundbeløb (niveau 1. oktober 1997).
Stk. 5. Overtidsbetaling beregnes pr. time som 1/1924 af den samlede faste løn, eksklusiv eventuelt rådigheds-/merarbejdstillæg.
Over- og merarbejdsgodtgørelse ydes efter § 9.
§ 4. Basisløn Løngruppe 1 Løngruppe 1 omfatter it-medarbejdere.
 Stk. 2 basislønnen for løngruppe 1 udgør på årsbasis:
 trin 1 200.000 kr.
 trin 2 210.000 kr.
 trin 3 220.000 kr.
 trin 4 228.000 kr.
 trin 5 240.200 kr.
 Samtlige trin er et-årige.
Løngruppe 2 Løngruppe 2 omfatter it-medarbejdere der er ansat til:
a) Varetagelse af selvstændigt, kvalificeret arbejde, der forudsætter en relevant uddannelse eller betydelig længerevarende erfaring og viden, eller varetagelse af betydningsfulde og større områder og med selvstændig kompetence i afgørelser, eller b) Varetagelse af ledelsesopgaver Basislønnen er: 251.000 kr.
Løngruppe 3 Løngruppe 3 omfatter ansatte, der er ansat til:
a) Varetagelse af selvstændige, kvalificerede arbejdsopgaver, som forudsætter en væsentlig, relevant uddannelse og/eller længerevarende erfaring og kompetence på specialistniveau, eller b) Varetagelse af områder, hvor der er tale om selvstændig, kritisk og omfattende kompetence i afgørelser, og hvor der er tale om varetagelse af et ikke ubetydeligt ansvar, eller c) Varetagelse af et betydeligt ansvar, der indbefatter lederbeføjelser for et antal underordnede.
 Basislønnen er: 262.000 kr.
§ 5. Overgangsordning for ansatte, der er ansat før den 1. oktober 2008 Alle ansatte overgår med virkning fra 1. oktober 2008 til det nye lønsystem.
Overgang sker i overensstemmelse med § 7 i rammeaftalen af 19. november 2003 om nye lønsystemer.
 Stk. 2. Den ansatte indplaceres i løngruppe 1 på det løntrin, som er lig med eller nærmest højere i forhold til den hidtidige samlede faste løn, eksklusive eventuelle varige tillæg, som videreføres i det nye lønsystem.
 Stk. 3. Efterfølgende basislønstigninger modregnes ikke i personligt tillæg ydet til at udligne højere samlet faste løn.
 Cirkulærebemærkning til stk. 3:
 Der kan aftales modregning i personligt tillæg ved indplacering i ny løngruppe.
 Stk. 4. Hvis en ansat genindtræder i samme eller tilsvarende stilling efter tjenestefrihed, finder ovennævnte regler tilsvarende anvendelse.
Stk. 5. En ansat, som fratræder sin stilling efter at være overgået til det nye lønsystem, vil ved genindtræden i samme eller tilsvarende stilling blive indplaceret på det anciennitetstrin i basislønskalaen, hvor vedkommende var placeret umiddelbart forud for sin fratræden og med samme oprykningsdato.
Hertil kommer yderlig anciennitet, som måtte være optjent i den mellemliggende periode.
§ 6. Anciennitet og lønindplacering Aflønning som it-medarbejder forudsætter beskæftigelse med arbejde, der er nævnt i bilag 2.
Stk. 2. Personer, der for eksempel har et uddannelsesniveau svarende til 2 semestre/60 ECTS point på en videregående it-uddannelse (KVU, MVU eller LVU), indplaceres på trin 1. Efterfølgende medregnes relevant studietid som anciennitetsgivende forholdsmæssigt med 5 ECTS-point pr. måned.
Det er en forudsætning, at medarbejderen har bestået de fordrede eksaminer.
Såfremt der sideløbende med uddannelsen har været anciennitetsgivende beskæftigelse, kan den samlede anciennitet højst udgøre 7,4 timer pr. dag.
Stk. 3. Personer, der har erhvervet et tilsvarende kompetenceniveau gennem forudgående beskæftigelse ved it-arbejde, men ikke har et godkendt uddannelsesniveau, fradrages to år ved opgørelsen af ancienniteten.
Det vil normalt være en forudsætning, at der under ansættelsen som it-medarbejder finder uddannelse sted.
Stk. 4. Personer, der har opnået et tilsvarende kompetenceniveau gennem forudgående oplæring af mindst to års varighed ved it-arbejde i vedkommende institution, kan indplaceres på nærmeste højere løntrin i forhold til hidtidig aflønning.
Næste løntrin opnås, når den erhvervede it-anciennitet berettiger hertil.
 Stk. 5. Personer uden relevant uddannelse eller tilsvarende kompetenceniveau samt personer der antages til uddannelse, aflønnes i to år med 95 pct. af trin 1. Oprykning til trin 1 sker dog, når ancienniteten berettiger hertil, jf. stk. 2 og 3.
 Cirkulærebemærkninger:
 Eksempler på relevant videregående it-uddannelse er universiteternes datalogistudium, handelsskolernes uddannelse som datamatiker, IT-højskolens diplom- og masteruddannelser samt uddannelsen som multimediedesigner.
Informatikassistenter er omfattet af organisationsaftalen for kontorfunktionærer.
For informatikassistenter, som undtagelsesvis måtte blive ansat som it-medarbejdere, foretages ikke det i § 3, stk. 3, nævnte fradrag.
 KVU-uddannede multimediedesignere kan omfattes af denne aftale, såfremt der sker ansættelse som it-medarbejder med arbejdsopgaver i henhold til bilag 2. Parterne er enige om, at der ved ansættelse kan tilskrives et års anciennitet, såfremt den fulde uddannelse er gennemført.
Relevante it-faglige EUD-uddannelser (datateknikere/datafagteknikere og EDB-assistent) medregnes i anciennitetsopgørelsen efter § 6 stk. 3, med 1 år pr. gennemført uddannelsesår.
Det er en forudsætning, at medarbejderen har bestået de fordrede eksaminer.
 Såfremt der opstår tvivl om en uddannelse er omfattet af bestemmelsen eller om beregning af ancienniteten, forelægges spørgsmålet for Personalestyrelsen.
§ 7. Bevarelse af lønanciennitet ved stillingsskift En edb-medarbejder, der er omfattet af denne organisationsaftale, og som overgår direkte til ansættelse i en anden institution under denne organisationsaftale bevarer den opnåede lønanciennitet.
§ 8. Pension De ansatte er omfattet af den pr. 23. februar 2006 mellem PROSA/STAT og SEB Pension etablerede pensionsordning for edb-medarbejdere i statens tjeneste (PROSA) og bestemmelserne om pension i COII/LC/OC-fællesoverens­komsten.
Ansættelsesmyndigheden indbetaler de ansattes og ansættelsesmyndighedens pensionsbidrag til SEB Pension.
Stk. 2. For ansatte, der a) er fyldt 20 år og b) har været ansat i det offentlige i 9 måneder indbetales et samlet pensionsbidrag på 15 pct. af de pensionsgivende løndele.
Af pensionsbidraget, der indbetales af ansættelsesmyndigheden, anses 1/3 for at være den ansattes eget bidrag.
Lønspecifikationen skal indeholde oplysning herom.
 Stk. 3. For ansatte med mindre end 15 timer ugentlig beskæftigelse, der opfylder overenskomstens, henholdsvis pensionsordningens betingelser, indbetales  når ansættelsen har varet 6 måneder  pensionsbidrag efter stk. 2 med tilbagevirkende kraft fra ansættelsen eller fra senere tidspunkt, da øvrige betingelser er opfyldt.
§ 9. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten med de i stk. 2 nævnte tilføjelser.
Stk. 2 Ansatte i løngruppe 1 er omfattet af reglerne om overarbejdsgodtgørelse, jf. aftale om arbejdstid for tjenestemænd i staten.
Ansatte i løngruppe 2 og 3 er fuldt ud omfattet af aftale om arbejdstid for tjenestemænd i staten.
 Cirkulærebemærkning til stk. 2:
Ansatte i løngruppe 1 er omfattet af § 8, stk. 1 og 2 i aftale om arbejdstid for tjenestemænd i staten af 27. juni 2008 (Perst. nr. 025-08) § 10. Deltid Før der sker nyansættelse på deltid, skal det undersøges, om de pågældende arbejdsfunktioner lige så hensigtsmæssigt kan udføres af allerede ansatte på deltid, der har de krævede kvalifikationer, og som ønsker at overgå til en højere beskæftigelsesgrad.
§ 11. Opsigelsesvarsel Ved direkte overgang til ansættelse i en anden statsinstitution bevarer it-medarbejderen det opsigelsesvarsel, der tilkommer den pågældende fra statens side.
Længden af opsigelsesvarslet beregnes på grundlag af den tid, i hvilken den pågældende umiddelbart forud for afskedigelsestidspunktet har haft uafbrudt ansættelse i statens tjeneste.
 Stk. 2. Det forhold, at den i stk. 1 nævnte medarbejder ved direkte overgang til ansættelse i en anden statsinstitution bevarer et oparbejdet opsigelsesvarsel, hindrer ikke det nye ansættelsessted i med den pågældende at indgå sædvanlig kontrakt om, at vedkommende i de første 3 måneder er ansat på prøve, og at opsigelsesvarslet i dette tidsrum er 14 dage fra institutionens side.
§ 12. Timelønnede edb-medarbejdere It-medarbejdere der antages til midlertidigt arbejde eller med en arbejdstid af under 15 timer ugentligt aflønnes med timeløn.
 Stk. 2 For timelønnede sker den lønmæssige indplacering efter samme retningslinjer som for månedslønnede medarbejdere.
 Stk. 3. Timelønnen beregnes som 1/1924 af den samlede faste årsløn eksklusiv eventuelt rådigheds-/merarbejdstillæg).
 Stk. 4. Med hensyn til opgørelsen af anciennitet henvises til COII/LC/OC-fællesoverenskomstens bestemmelser om lønanciennitet samt til bestemmelsen i denne organisationsaftales § 7.
 § 13. Ikrafttræden mv.
 Denne organisationsaftale gælder fra 1. oktober 2008 og kan af enhver af parterne opsiges med 3 måneders varsel til en 31. marts, dog tidligst til den 31. marts 2011.
Bilag 1 Organisationsaftalens geografiske dækningsområde 1) Kulturministeriet med undtagelse af Departementet Danmarks Biblioteksskole Det Jyske Musikkonservatorium Ministeriet for Videnskab, Teknologi og Udvikling med undtagelse af Departementet Tilskud til forskningsinstitutioner Velfærdsministeriet med undtagelse af Departementet Ankestyrelsen Kofoeds Skole CPR-administrationen Undervisningsministeriet med undtagelse af Erhvervsuddannelser Under Beskæftigelsesministeriet omfattes The Copenhagen Centre  New Partnerships for Social Responsibility Under Finansministeriet omfattes Slots og Ejendomsstyrelsen  Slotte- og Haver Under Forsvarsministeriet omfattes Farvandsvæsenet Hjemmeværnskommandoen Under Klima og Energiministeriet omfattes De Nationale Geologiske Undersøgelser for Danmark og Grønland - GEUS Energistyrelsen Under Ministeriet for Fødevarer, Landbrug og Fiskeri omfattes Departementet Plantedirektoratet Fiskeridirektoratet Under Transportministeriet omfattes Vejsektoropgaver, styring og samordning (Vejdirektoratet) Færdselsstyrelsen Under Økonomi- og Erhvervsministeriet omfattes De Økonomiske Råd Danmarks Statistik 1) Opmærksomheden henledes på, at organisationsaftalens geografiske dækningsområde kan blive ændret pr. 1. april 2009, jf. cirkulærebemærkningerne til § 1.
Bilag 2 Eksempler på funktioner for it/edb-medarbejdere, som er omfattet af organisationsaftale mellem Finansministeriet og HK/STAT og organisationsaftale mellem Finansministeriet og PROSA Generelt Det forudsættes, at den enkelte medarbejders arbejdsopgaver består af mindst en af de nævnte eller tilsvarende funktioner, og at arbejdsopgaverne udfylder mindst 50 pct. af arbejdstiden.
 Det forudsættes ligeledes, at opgavevaretagelsen er på et it-mæssigt niveau over superbrugerniveau.
Eksempler på funktioner 1) Overvågning og drift af servere samt ansvar for hensigtsmæssig betjening og udnyttelse af systemerne og data.
 2) Tilrettelæggelse, planlægning og sikring af produktions- og/eller programafvikling samt kontrol af data.
3) Konfigurering, installering, test, administration, vedligeholdelse af servere, arbejdsstationer, netværksenheder og andre datamaskiner både software- og hardwaremæssigt.
Herunder f.eks. planlægning, implementering og udrulning af centrale managementsystemer samt anvendelse af disse systemer.
 4) Analysering, design, programmering, systemering, implementering, test, tilretning samt dokumentation og vedligeholdelse af it-systemer.
 5) Udvikling af webprodukter og webservices samt multimedieproduktion.
 6) Konfigurering og implementering af standardsoftware og operativsystemer.
 7) It-projektafgrænsning, it-projektledelse, og implementering herunder tilrettelæggelse og koordinering af information, vejledning og brugerundervisning.
8) Support og vejledning til understøttelse af brugernes anvendelse af appli­kationer, systemer, netværk, hardware og software.
Herunder f.eks. anvendelse af konferencesystemer, undervisningssystemer, AV-udstyr, mobile enheder, telefonsystemer samt andet af institutionens hardware og software.
 9) Undervisning og vejledning i brugen af institutionens hardware og software.
 10) Databaseadministration og databiblioteksarbejde, herunder udtræk af data.
11) Systemkonstruktion og systemprogrammering, herunder udarbejdelse og vedligeholdelse af styresystemer og hjælpeprogrammer, modifikation af eller tilføjelse til eksisterende programmer, konstruktion og test af nye systemer.
Medvirken ved planlægning og installation af hardware eller ved system- og databaseadministration.
12) Systemplanlægning, herunder planlægning af forløbet ved indførelse af nye systemer, udarbejdelse af kravspecifikationer herunder analysering samt medvirken til ændring af arbejdsgange.
Styring af forbruget af tid og ressourcer ved it-projekter og ansvar for den detaljerede konstruktion.
Endvidere medvirken ved implementering af nye it-systemer.
 13) Implementering af it-strategiske eller processtyrende systemer.
14) Ansvar for sikkerhed og sikkerhedsimplementering, herunder medvirken til udarbejdelse af it-sikkerhedspolitik og it-strategier.
Fastlæggelse af krav til sikkerhed i systemerne.
15) Implementering, administration, overvågning af adgang til faciliteter, systemer og anlæg.
Herunder adgang til netbaserede tjenester.
Ansvar for adgang via særlige brugercertifikater.
 16) Overvågning af sikkerhed samt rapportering af hændelser og overtrædelser.
17) Planlægning af sikkerhedsprocedurer, herunder backup procedurer og beredskabsplaner.
End-of-Life datamanagement.
18) Netværksadministration, herunder design af infrastruktur, planlægning og implementering af netværksløsninger.
Konfigurering, optimering og ved­ligeholdelse af netværksenheder og netværksprotokoller samt overvågning, herunder firewall, routere, switche samt andet netværksudstyr.
 19) Systemadministration, herunder administration af brugernes adgang til mainframe, servere, netværk, arbejdsstationer, mobile enheder eller printere.
20) Planlægning af og rådgivning om indkøb af software, hardware samt serviceaftaler, samt opfølgning herpå.
Administration af licens-, support- og serviceaftaler.
 21) Koordination af it-enheder, it-projekter og it-drift, herunder koordination af ressourcer, vagtplaner og turnusser.
 22) It-ledelsesopgaver, herunder ledelsesbeføjelser for et antal underordnede, ledelse af it-enheder og/eller it-projekter, eller budgetlægning og budget­opfølgning.
 Cirkulærebemærkninger:
 Funktionsbilaget er opdateret ved aftalefornyelsen i 2008.
Bilag 3 Tillæg til ansættelsesbrev Funktionæren forpligter sig ved sin underskrift på dette tillæg til ansættelsesbrev til at være omfattet af anden overenskomst fra en 1.april, såfremt ansættelsesstedet omflyttes til en anden organisations overenskomstområde efter reglerne i aftale af 22. december om procedure for ændring af dækningsområder for edb-aftalerne i staten.
 Genpart af nærværende tillæg til ansættelsesbrev og af nævnte organisationsaftale er ved ansættelsen udleveret til undertegnede funktionær.
Bilag 4 Aftale om procedure for ændring af dækningsområder for edb-aftalerne i staten § 1. Udækkede institutioner Dækningsområdet kan udvides institutionsvis, når organisationen ved navnelister dokumenterer at have mindst 50 pct. af edb-medarbejderne i institutionen som medlemmer.
Det er en forudsætning, at edb-medarbejderne enten aflønnes i henhold til organisationsaftalen for edb-medarbejdere (HK) eller organisationsaftalen for edb-medarbejdere (PROSA).
 Stk. 2. Ved institution forstås en sekscifret konto på finansloven.
Stk. 3. Kravet fremsættes over for Finansministeriet, der underretter henholdsvis HK/STAT og PROSA/STAT.
Finansministeriet indhenter samtidig oplysninger om antallet af de i stk. 1 nævnte edb-medarbejdere i den pågældende institution.
Stk. 4. Såfremt organisationen i henhold til stk. 1. dokumenterer at have mindst 50 pct. af edb-medarbejderne i den pågældende institution som medlemmer, henføres institutionen til organisationsaftalens dækningsområde.
Finansministeriet meddeler afgørelsen til institutionen, samt til ministeriet som institutionen hører under.
Institutionen indskrives i bilaget til organisationsaftalen, hvilket sker i forbindelse med efterfølgende aftalefornyelse eller omflytning i henhold til § 2.
 Stk. 5. Overenskomstdækning af udækkede institutioner kan ske løbende.
§ 2. Institutioner, som i forvejen er omfattet af en aftales dækningsområde Omflytning af institutioner mellem de to organisationsaftalers dæknings-områder kan kun ske institutionsvis og efter følgende procedure:
 Omflytning sker pr. 1. april i ulige år.
Krav om omflytning af institutioner omfattet af den modstående organisations dækningsområde fremsættes senest 3 måneder før en 1. april.
Ved navnelister dokumenter organisationen over for Finansministeriet, hvilke medlemmer, der den 1. januar s.å. er ansat ved de institutioner, som er omfattet af kravet om omflytning.
Finansministeriet underretter henholdsvis HK/STAT og PROSA/STAT, og indhenter samtidig oplysninger om antallet af edb-medarbejdere i de institutioner kravet omhandler.
Det er en forudsætning, at edb-medarbejderne enten aflønnes i henhold til organisationsaftalen for edb-medarbejdere (HK) eller organisationsaftalen for edb-medarbejdere (PROSA).
 Når organisationen dokumenterer at have mindst 50 pct. af edb-medarbej­derne i en institution, og når der rettidigt er fremsat krav herom, kan institutionen tilføjes organisationsaftalens dækningsområde pr. 1. april s.å.
Finansministeriet meddeler den samlede afgørelse vedrørende omflytningen til ministerier og styrelser.
Der udsendes i den forbindelse nyt bilag 1. til de gældende organisationsaftaler.
 § 3. Sammenlægning af institutioner mv.
 Ved sammenlægning af flere institutioner med samme eller forskelligt ministerielt tilhørsforhold  der er omfattet af forskellige aftalers dækningsområde  til én, følges proceduren beskrevet i § 1. Tilsvarende gælder nydannede institutioner, der omfatter hidtil dækkede institutioner eller dele heraf.
 Stk. 2. Såfremt hverken HK/STAT eller PROSA/STAT ved en institutions-sammenlægning mv. kan mønstre simpelt flertal, vil der mellem aftaleparterne kunne optages forhandlinger om overenskomstdækning af institutionen.
§ 4. Ikrafttræden og opsigelse Denne aftale træder i kraft 1. december 2000. Aftalen gælder indtil den skriftligt opsiges af en af parterne til en 1. december med et opsigelsesvarsel på mindst måneder.
 Stk. 2. Opsiges aftalen af en af parterne gælder opsigelsen for samtlige parter.
 Stk. 3. Den opsagte aftales bestemmelser vedbliver at gælde, indtil en ny aftale er indgået.
 Stk. 4. Med virkning fra 1. december 2000 ophæves procedureaftale af 20. oktober 1983.
Bilag 5 Aftale om pensionsforhold for edb-medarbejdere (PROSA) omfattet af civilarbejderloven I henhold til § 3 i aftale af 19. december 2003 om pensionsforhold for tjenestemandsgrupper o.lign. i forbindelse med nye lønsystemer aftales følgende:
§ 1. Dækningsområde Aftalen omfatter edb-medarbejdere (PROSA) på nyt lønsystem omfattet af civilarbejderloven.
§ 2. Pensionsgivende skalatrinsforløb De i § 1 omhandlede edb-medarbejdere optjener - i medfør af § 3, stk. 1, i aftale af 19. december 2003 om pensionsforhold for tjenestemandsgrupper o. lign. i forbindelse med nye lønsystemer - tjenestemandspensionsret som følger:
 Edb-medarbejdere aflønnet på skalatrin 16, 19, 22, 24, 26, 28, 30, 32, 34, 36 i tidligere lønsystem:
 Optjener tjenestemandspensionsret efter følgende skalatrinsforløb:
 16, 19, 22, 24, 26, 28, 30, 32, 34, 36, 38.
Skalatrin 38 er tillagt det hidtil gældende skalatrinsforløb for tjenestemandspensionsret og opnås efter 2 år på skalatrin 36, uanset om tiden på skalatrin 36 helt eller delvis ligger før denne aftales virkningstidspunkt.
Hvis mindst 2 år på skalatrin 36 er opnået, opnås skalatrin 38 fra denne aftales virkningstidspunkt.
 Edb-medarbejdere, hvor der er indgået aftale om, at den ansatte er indplaceret i et andet eller højere skalatrinsforløb end det hidtidige gældende skalatrinsforløb for ovennævnte edb-medarbejdere, tillægges 2 ekstra skalatrin til slutskalatrinnet i skalatrinsforløbet eller til det pensionsskalatrin den enkelte edb-medarbejder på tidspunktet for implementering af denne aftale er indplaceret på, dog maksimalt til skalatrin 48.
De 2 ekstra skalatrin opnås, når den enkelte edb-medarbejder i 2 år har haft ret til tjenestemandspension fra det samme skalatrin, som den pågældende jf. ovenstående er berettiget til som slutskalatrin, uanset om tiden helt eller delvis ligger før denne aftales virkningstidspunkt.
Hvis mindst 2 år på det pensionsberettigende skalatrin er opnået, tillægges de 2 ekstra skalatrin fra denne aftales virkningstidspunkt.
 Hvis en edb-medarbejder avancerer til højere stilling inden for eget ansættelsesområde, opnås i pensionsmæssig henseende et ekstra skalatrin fra avancementstidspunktet, dog maksimalt til skalatrin 48, hvorefter den resterende del af pensionsskalaen forskydes med et skalatrin, jfr. § 3, stk. 4-5 i aftalen af 19. december 2003. Den enkelte edb-medarbejder kun opnå ét ekstra skalatrin i forbindelse med avancement, uanset hvor mange avancementer den pågældende opnår.
 § 3. Ikrafttrædelse mv.
 Denne aftale træder i kraft og har virkning fra 1. oktober 2008.
 Stk. 2. Denne aftale træder sammen med aftale af 19. december 2003 om pensionsforhold for tjenestemandsgrupper o.lign. i forbindelse med nye lønsystemer i stedet for § 1 i protokollat om edb-medarbejdere omfattet af civilarbejderloven bilag 5 til organisationsaftale af 9. januar 2008 for edb-medarbejdere (PROSA) i statens tjeneste, der derfor ophæves fra denne aftales virkningstidspunkt.
 Stk. 4. Denne aftale kan ikke opsiges uden sammenhæng med aftale af 19. december 2003 om pensionsforhold for tjenestemandsgrupper o.lign. i forbindelse med nye lønsystemer.
