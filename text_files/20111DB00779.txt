Betænkning afgivet af Europaudvalget den 29. maj 2012 Betænkning over Forslag til folketingsbeslutning om Danmarks ratifikation af traktaten af 2. marts 2012 om stabilitet, samordning og styring i Den Økonomiske og Monetære Union (finanspagten) [af økonomi- og indenrigsministeren (Margrethe Vestager)] 1. Udvalgsarbejdet Beslutningsforslaget blev fremsat den 11. april 2012 og var til 1. behandling den 26. april 2012. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 57 spørgsmål til europaministeren til skriftlig besvarelse, som økonomi- og indenrigsministeren har besvaret.
2. Indstillinger og politiske bemærkninger Et flertal i udvalget (V, S, RV, SF og KF) indstiller forslaget til vedtagelse uændret.
 Flertallet indstiller beslutningsforslaget til vedtagelse under henvisning til de bemærkninger, der fremgår af forslaget som fremsat.
 Et mindretal i udvalget (DF, EL og LA) indstiller forslaget til forkastelse.
Dansk Folkeparti er af den opfattelse, at finanspagten bør sendes til folkeafstemning.
Finanspagten er et stort skridt hen imod en fælles europæisk finanspolitik, hvilket den danske befolkning ved tidligere afstemninger om dansk deltagelse i euroen klart har afvist.
Respekten for det danske euroforbehold og den danske befolknings ret til at blive hørt ved en folkeafstemning om denne vigtige beslutning vejer for Dansk Folkeparti at se væsentligt tungere end den omstændighed, at Justitsministeriets jurister har vurderet, at der ikke er tale om afgivelse af suverænitet i henhold til grundlovens § 20.
Den danske befolkning har tilkendegivet ved flere afstemninger, at man ikke ønsker en tilslutning til euroen.
Den 20. januar 2012 offentliggjorde Altinget en meningsmåling, som viser, at 60 pct. af den danske befolkning ønsker en folkeafstemning om finanspagten, så der er ikke meget, der tyder på, at befolkningens syn på dette spørgsmål har ændret sig.
Uagtet dette ønsker et flertal af partier i Folketinget Danmark tilsluttet euroen og arbejder således på en tættere tilknytning til den overordnede finanspolitik, som er nødvendig ved en fælles valuta.
Dette er i Dansk Folkepartis øjne et udtryk for manglende respekt for euroforbeholdet.
 Dansk Folkeparti er imod dansk deltagelse i euroen og ønsker derfor ikke en tilknytning til en overordnet fælles finanspolitik, hvilket finanspagten er udtryk for.
 Endvidere er det Dansk Folkepartis opfattelse, at da udregningsmetoden for den strukturelle balance ikke er besluttet i aftalen, betyder det, at et flertal i Folketinget ved beslutningen om tilslutning til finanspagten reelt tilslutter sig en aftale, de ikke kender konsekvenserne af.
Enhedslisten er imod dansk tilslutning til finanspagten.
Finanspagten vil ikke løse den nuværende krise eller sikre os mod kriser i fremtiden.
Tværtimod vil den medføre en økonomisk spændetrøje på de tilsluttede landes økonomi, der vil presse på for velfærdsnedskæringer og fyringer.
Den nuværende krise blev skabt på de internationale finansmarkeder af banker og spekulanter og kan ikke løses ved offentlige nedskæringer.
Danmark og Europa har i stedet brug for investeringer, der kan skabe arbejdspladser, som eksempelvis regeringens kickstart.
Finanspagten vil umuliggøre lignende initiativer i fremtiden og hindrer derfor skabelsen af arbejdspladser.
Eurolandene har været særlig hårdt ramt af krisen, fordi de mangler værktøjer i den økonomiske værktøjskasse såsom muligheden for valutakursregulering, selvstændig rentepolitik og assistance fra Nationalbanken og lider af en skæv intern konkurrence, hvor Sydeuropa og Irland taber til Nordeuropa.
Finanspagten udbygger euroens asociale karakter, der ikke tager hensyn til arbejdsløshed, men i stedet dikterer automatiske nedskæringer.
Det vil ramme selv de bedst stillede EU-lande hårdt, da de kriseramte økonomier kun vil falde dybere ned og ikke i samme grad kunne aftage vores produkter.
Yderligere er konsekvenserne for dansk økonomi ved en tilslutning fuldstændig ukendte.
Regeringen har ingen garanti for, at Danmark vil kunne regne den påkrævede strukturelle saldo ud på sin egen måde.
Hidtil har der været store forskelle mellem de mere positive udsigter for dansk økonomi fra regeringen og udregningerne fra Europa-Kommissionen.
Dermed risikerer vi at have store problemer med at leve op til kravene i finanspagten allerede fra 2013. Det vil medføre et pres på offentlige nedskæringer, som vil skade økonomien og forringe velfærdssamfundet.
I sidste ende vil det være EU-Domstolen, der afgør, om den danske implementering af finanspagten i form af budgetloven lever op til kravene i traktaten.
Det kan medføre bøder i milliardklassen til det danske folkestyre.
Ligeledes vil Danmark ikke kunne forlade traktaten uden accept eller modkrav fra andre tilsluttede lande, og i sine egne svar må regeringen erkende, at den ikke aner, under hvilke betingelser Danmark kan udtræde af finanspagten.
Tilslutning til finanspagten er derfor både politisk og økonomisk et meget usikkert chancerytteri.
Endelig vil en dansk tilslutning til finanspagten flytte afgørende politisk magt over fremtidens økonomiske politik væk fra befolkningen.
Det vil indordne Danmark under EUs økonomiske styring selv om den danske befolkning ved folkeafstemninger har afvist netop dansk deltagelse i den finanspolitiske union.
Derfor mener Enhedslisten, at den danske befolkning bør høres ved en folkeafstemning, inden Danmark kan tilslutte sig traktaten.
 Liberal Alliance er imod en dansk tilslutning til finanspagten, da finanspagten reducerer borgernes demokratiske ret til at stemme sig til den politik, de ønsker, samt Folketingets suveræne ret til at fastlægge dansk økonomisk politik.
Finanspagten er det seneste redskab, som eurolandene griber til, for at få bedre styr på eurosamarbejdet.
Danmark er ikke et euroland, og der er således ingen rationel grund til, at Danmark skal parkere politisk suverænitet i eurozonen.
Liberal Alliance mener ikke, at Europa med denne pagt har afveget fra sin vej mod stagnation og faldende velstand.
En underskrift på pagten er ikke et værn mod fremtidige kriser.
Det er derimod folkevalgte politikere, der tør føre en stram økonomisk reform- og vækstpolitik, og som gør det, de siger, de vil gøre.
Det er Liberal Alliances vurdering, at eurozonen bevæger sig mod en situation, hvor gæld og risici i stadig større omfang deles landene imellem, og finanspagten er et stort skridt mod dannelsen af en egentlig finanspolitisk union, hvor landene underlægger sig en fælles ledelse og fælles økonomisk politik.
Samtidig kæmper eurozonen med konstruktionsfejl og enorme gældsbyrder.
Danmark skal holde sig ude af euroen og det regelkompleks, der omgiver den, for at sikre muligheden for at navigere frit, fastlægge den økonomiske politik, der er nødvendig, når den er nødvendig, samt sikre borgernes demokratiske rettigheder.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
Benny Engelbrecht (S) nfmd.
Bjarne Laustsen (S) Jacob Bjerregaard (S) Jens Joel (S) Rasmus Horn Langhoff (S) Trine Bramsen (S) Jeppe Kofod (S) Sofie Carsten Nielsen (RV) Rasmus Helveg Petersen (RV) Lone Loklindt (RV) Lisbeth Bech Poulsen (SF) Holger K.
Nielsen (SF) Nikolaj Villumsen (EL) Finn Sørensen (EL) Per Clausen (EL) Erling Bonnesen (V) Claus Hjort Frederiksen (V) Lykke Friis (V) Eva Kjer Hansen (V) fmd.
Henrik Høegh (V) Jakob Ellemann-Jensen (V) Sophie Løhde (V) Pia Adelsteen (DF) Kristian Thulesen Dahl (DF) René Christensen (DF) Christian Langballe (DF) Merete Riisager (LA) Lene Espersen (KF) Lars Barfoed (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
