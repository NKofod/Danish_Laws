Cirkulære om kildeskattelovens § 48  

 E (Udenlandske forskere m.v.) 1. Indledning.
Ved lov nr. 489 af 24. juni 1992 blev der indført  

 en særlig skatteordning for forskere og nøglemedarbejdere, der i  

 en begrænset periode tager ophold i Danmark.
Bestemmelserne blev indsat  

 i kildeskatteloven som en ny § 48 E.
Formålet med denne ordning var at styrke Danmarks  

 internationale konkurrenceevne ved at fremme forskning og produktudvikling af  

 internationalt tilsnit i danske virksomheder.
Formålet blev tilgodeset  

 ved, at højtlønnede medarbejdere og forskere, der rekrutteres i  

 udlandet, på en række betingelser fik mulighed for i en periode  

 på indtil 36 måneder at lade sig beskatte med 30 pct. af  

 vederlaget uden noget fradrag i stedet for den almindelige  

 indkomstbeskatning.
Satsen blev ved indførelsen af  

 arbejdsmarkedsbidraget nedsat til 25 pct.
Ved lov nr. 913 af 16. december 1998 er der foretaget en  

 revision af denne ordning.
Lovændringen trådte i kraft den 13.  

 maj 2000 efter at være godkendt af EU-Kommissionen, jfr.  

 bekendtgørelse nr. 319 af 8. maj 2000. Den hidtil eksisterende ordning  

 er fra samme tidspunkt ophørt med at finde anvendelse.
Dette cirkulære omhandler den nye 48 E-ordning samt  

 de overgangsregler, der finder anvendelse i forbindelse med  

 indførelsen af den nye ordning.
F.s.v. angår den hidtidige  

 ordning henvises til LV 99, afsnit D.B.5.
 2. Personer, som kan omfattes af ordningen.
Der er ingen branchemæssige eller lignende  

 begrænsninger på hvilke personer, der kan gøre brug af den  

 særlige skatteordning.
Så længe kravene til  

 lønmodtageren om til- og fraflytning, vederlagets størrelse,  

 evt. forskergodkendelse etc. samt kravene til arbejdsgiveren er opfyldt, kan  

 ordningen anvendes af enhver.
Det er ligeledes uden betydning for ordningens  

 anvendelse, om den skattepligtige er dansk eller udenlandsk statsborger.
 3. Betingelser for at kunne anvende ordningen.
 Personer, som ønsker at blive beskattet efter  

 kildeskattelovens § 48 E, skal opfylde følgende betingelser:
 3.1. Fuld skattepligt til Danmark.
Den skattepligtige skal som hovedregel blive fuldt  

 skattepligtig til Danmark i forbindelse med påbegyndelsen af  

 ansættelsesforholdet, og 25 pct.-skatteordningen skal anvendes fra  

 dette tidspunkt.
Det er således ikke muligt at indgå en  

 ansættelseskontrakt lydende eksempelvis på 12 måneders  

 ansættelse på almindelige skattevilkår efterfulgt af 24  

 måneder på 25 pct.-vilkår.
Den fulde skattepligt skal  

 opretholdes, så længe 25 pct.-ordningen anvendes.
 Betingelsen om indtræden af fuld skattepligt  

 gælder ikke for forskere m.v., jfr. pkt. 3.3.
 Den fulde skattepligt kan indtræde i forbindelse med  

 erhvervelse af bopæl, eller den kan indtræde efter den  

 særlige opholdsregel i kildeskattelovens § 1, stk. 1, nr. 2.  

 Det er således muligt for en person at tage ophold i Danmark og  

 påbegynde et ansættelsesforhold med anvendelse af 25  

 pct.-ordningen, uden at der straks ved ansættelsesforholdets  

 påbegyndelse erhverves bopæl.
 3.1.1. Ophold fra ansættelsesforholdets påbegyndelse uden  

 samtidig erhvervelse af bopæl.
Hvis den pågældende ved  

 ansættelsesforholdets påbegyndelse tager ophold i Danmark uden  

 samtidig at erhverve bopæl, skal opholdet have en sådan varighed,  

 at der indtræder fuld skattepligt.
Opholdet skal således have en  

 varighed på mindst seks måneder, hvis der ikke erhverves  

 bopæl.
Efter praksis indtræder fuld skattepligt til Danmark fra  

 opholdets begyndelse i tilfælde, hvor opholdet i Danmark overstiger den  

 seksmånederperiode, som er omhandlet i kildeskattelovens § 1,  

 stk. 1. nr. 2, eller hvor der erhverves bopæl inden udløbet  

 af denne periode.
 3.1.2. Ophold forud for ansættelsesforholdets  

 påbegyndelse.
Det er også muligt at tage ophold - uden at erhverve  

 bopæl - i Danmark i en periode forud for påbegyndelsen af det  

 ansættelsesforhold, der danner grundlag for beskatning efter  

 kildeskattelovens § 48 E.
Den pågældende kan dog ikke i  

 denne periode oppebære dansk lønindkomst eller indkomst ved  

 selvstændig virksomhed i Danmark, hvis den særlige skatteordning  

 ønskes anvendt.
Dette skyldes, at betingelsen om ikke at have  

 været skattepligtig til Danmark i mindst tre år forud for  

 ansættelsen så ikke vil være opfyldt, jfr. pkt. 3.2.
Hvis den pågældende forud for  

 påbegyndelse af ansættelsesforholdet tager ophold i Danmark uden  

 at erhverve bopæl, skal bopæl erhverves i forbindelse med  

 ansættelsesforholdets påbegyndelse.
I så fald anses kravet  

 for opfyldt, hvis ansættelsesforholdet påbegyndes efter den  

 kortere periode, der sædvanligvis medgår til flytning og  

 indretning af bolig.
 3.2. Ikke skattepligt til Danmark inden for de seneste tre  

 år.
 Det er en betingelse for beskatning efter  

 kildeskattelovens § 48 E, at den pågældende ikke inden for  

 de seneste tre år før ansættelsen har være fuldt  

 skattepligtig til Danmark eller har været begrænset skattepligtig  

 til Danmark af lønindkomst eller af indkomst hidrørende fra  

 erhverv med fast driftsted her i landet, jfr. kildeskattelovens § 1 og  

 § 2, stk. 1, litra a-d og litra j.
Denne betingelse anses også for opfyldt i  

 tilfælde, hvor den pågældende forud for indgåelsen  

 eller påbegyndelsen af et ansættelsesforhold tager ophold i  

 Danmark, og hvor den pågældende i forbindelse med  

 ansættelsesforholdets påbegyndelse erhverver bopæl, jfr.  

 pkt. 3.1.2. Det er i så fald en betingelse, at den  

 pågældende ikke i det tidsrum, hvor vedkommende opholder sig i  

 Danmark forud for ansættelsesforholdets påbegyndelse,  

 oppebærer dansk lønindkomst eller indkomst ved selvstændig  

 virksomhed i Danmark.
Opholdet forud for påbegyndelsen af  

 ansættelsesforholdet må ikke have en sådan varighed, at der  

 opstår fuld skattepligt efter opholdsreglen i kildeskattelovens  

 § 1, stk. 1, nr. 2.
 Det er således ikke som under den tidligere ordning  

 muligt at lade sig ansætte som begrænset skattepligtig i en  

 prøveperiode, inden der indgås en kontrakt om ansættelse  

 med beskatning efter kildeskattelovens § 48 E.
Betingelsen om, at den pågældende ikke  

 må have været skattepligtig til Danmark inden for de seneste tre  

 år gælder kun i begrænset omfang i tilfælde, hvor en  

 person, som har været undergivet 25 pct.-beskatning i mindre end 36  

 måneder, har opgivet sin fulde skattepligt til Danmark og senere atter  

 bliver fuldt skattepligtig med henblik på anvendelse af den  

 særlige skatteordning for den resterende del af  

 36-månedersperioden.
I sådanne tilfælde medregnes de  

 perioder, hvor 25 pct.-beskatning har været anvendt, ikke ved  

 bedømmelsen af, om den pågældende inden for de seneste tre  

 år har været skattepligtig til Danmark.
Eventuelle  

 efterfølgende perioder, hvor de almindelige skatteregler har  

 været anvendt, medregnes derimod fuldt ud.
 3.3. Den skattepligtige allerede under 25 pct.-beskatning.
 Betingelsen om indtræden af fuld skattepligt anses  

 for opfyldt, hvis en person, der i et ansættelsesforhold har  

 været beskattet efter den særlige ordning, indgår nyt  

 ansættelsesforhold på samme vilkår senest en måned  

 efter ophør af det tidligere ansættelsesforhold.
Samtlige øvrige betingelser for beskatning efter  

 den særlige ordning skal være opfyldt.
Det bemærkes, at den  

 samlede periode, hvor 25 pct.-ordningen anvendes, ikke kan være  

 længere end 36 måneder uanset antallet af  

 ansættelsesforhold, jfr. pkt. 7.2.
 3.4. Undtagelse for forskere m.v.
Kravet om, at den pågældende skal blive fuldt  

 skattepligtig til Danmark i forbindelse med påbegyndelsen af  

 ansættelsesforholdet, gælder ikke for personer, der skal  

 udføre forsknings- og udviklingsopgaver i Danmark.
Sådanne  

 personer kan også som begrænset skattepligtige anvende  

 ordningen.
 Det er en betingelse for dette, at den skattepligtiges  

 kvalifikationer som forsker er godkendt af en offentlig forskningsinstitution  

 eller et forskningsråd, eller at et forskningsråd attesterer, at  

 den pågældende skal udføre forskning- og udviklingsarbejde  

 her i landet, jfr. punkt 5.1. og 5.2.
 3.5. Ikke del i ledelsen af den ansættende virksomhed.
 Det er en betingelse for beskatning efter  

 kildeskattelovens § 48 E, at den pågældende ikke har eller  

 på noget tidspunkt inden for de seneste fem år har haft direkte  

 eller indirekte del i ledelsen af, kontrollen med eller kapitalen i den  

 virksomhed, hvor den pågældende skal ansættes.
 Ved afgørelsen af, om aktiebesiddelser er eller har  

 været af et sådant omfang, at beskatning efter kildeskattelovens  

 § 48 E udelukkes, anvendes bestemmelserne i lovens § 43,  

 stk. 2, litra i, 3.-6. pkt.
Beskatning efter kildeskattelovens § 48 E kan ikke  

 finde sted, hvis vedkommende direkte eller indirekte ejer eller inden for de  

 seneste fem år tilsvarende har ejet 25 pct. eller mere af  

 aktiekapitalen eller har eller har haft rådighed over mere end 50 pct.  

 af stemmeværdien i det selskab m.v., hvor vedkommende skal  

 ansættes.
Heri medregnes aktier, der samtidig tilhører den  

 skattepligtiges nærmeste familie.
Aktier, der tilhører en  

 tidligere ægtefælle til denne personkreds, og aktier, som en  

 nuværende ægtefælle til denne personkreds har  

 afhændet før ægteskabets indgåelse, medregnes dog  

 ikke.
Herudover medregnes aktier, der tilhører selskaber m.v., som den  

 skattepligtige og dennes nærmeste familie har bestemmende indflydelse  

 over.
 Hvis den ansættende virksomhed er personligt ejet,  

 skal der tages hensyn til, om den skattepligtige ejer eller har ejet mindst  

 25 pct. af egenkapitalen, eller om vedkommende har eller har haft  

 afgørende indflydelse i virksomheden.
Betingelsen om, at den skattepligtige ikke direkte eller  

 indirekte må have del i ledelsen af, kontrollen med eller kapitalen i  

 den ansættende virksomhed, gælder ikke alene bagudrettet, men  

 gælder tilsvarende i den periode, hvor ansættelsesforholdet under  

 den særlige skatteordning løber.
Hvis betingelsen i løbet  

 af ansættelsesforholdet ophører med at være opfyldt, er  

 grundlaget for beskatning efter kildeskattelovens § 48 E ikke  

 længere til stede.
 3.6. Ikke udsendt til tjeneste i udlandet forud for  

 ansættelsen.
 Det er en betingelse for beskatning efter  

 kildeskattelovens § 48 E, at den skattepligtige ikke forud for  

 ansættelsen har været udsendt til tjeneste i udlandet af den  

 forskningsinstitution eller den virksomhed eller dermed koncernforbundne  

 virksomhed, hvor vedkommende skal ansættes.
 Bestemmelsen tager sigte på den situation, hvor en  

 dansk virksomhed eller forskningsinstitution udsender en medarbejder til  

 tjeneste udlandet i en årrække, hvorefter medarbejderen  

 ansættes i virksomheden/forskningsinstitutionen eller i en  

 koncernforbundet virksomhed i Danmark, evt. med henblik på, at den  

 pågældende senere atter skal udsendes til tjeneste i  

 udlandet.
 Bestemmelsen er således ikke til hinder for  

 beskatning efter 25 pct.-ordningen i tilfælde, hvor eksempelvis en tysk  

 koncern udstationerer en medarbejder i et datterselskab i Holland, hvorefter  

 den pågældende udstationeres i et datterselskab i Danmark.
 Betingelsen om, at den skattepligtige ikke forud for  

 ansættelsen må have været udsendt til tjeneste i udlandet  

 af den virksomhed eller den forskningsinstitution, hvor vedkommende skal  

 ansættes, eller af en dermed koncernforbundet virksomhed, anses for  

 opfyldt, hvis der ikke inden for de seneste fem år forud for  

 ansættelsen har bestået et ansættelsesforhold mellem den  

 skattepligtige og den pågældende virksomhed,  

 forskningsinstitution eller koncernforbundet virksomhed, uanset om den  

 skattepligtige i et tidligere ansættelsesforhold måtte have  

 været udsendt til tjeneste i udlandet af virksomheden,  

 forskningsinstitutionen eller den koncernforbundne virksomhed.
 3.7. Ikke udsendt som Ph.d-studerende.
 Det er en betingelse for beskatning efter  

 kildeskattelovens § 48 E, at den skattepligtige ikke forud for  

 ansættelsen har været udsendt som Ph.d.-studerende lønnet  

 af offentlige midler fra Danmark.
 Betingelsen anses for opfyldt, hvis den skattepligtige  

 ikke inden for de seneste fem år før ansættelsen har  

 været udsendt som Ph.d.-studerende lønnet af offentlige midler  

 fra Danmark.
 3.8. Arbejdet skal udføres i Danmark.
Det er en betingelse for beskatning efter  

 kildeskattelovens § 48 E, at den pågældende skal  

 udføre arbejde i Danmark.
Bestemmelsen er en videreførelse af  

 en bestemmelse, der under den tidligere ordning var gældende for visse  

 forskere, og som nu er blevet gjort generel.
Baggrunden for bestemmelsen er  

 den særlige skatteordnings generelle målsætning.
Der ligger ikke i denne bestemmelse noget absolut krav om,  

 at alt arbejde skal udføres inden for Danmarks grænser.
Der er  

 således intet til hinder for, at en medarbejder, der beskattes efter  

 den særlige ordning, foretager de tjenesterejser i udlandet, der  

 måtte være forbundet med den almindelige varetagelse af en  

 stilling i Danmark.
Derimod vil en ansættelseskontrakt, hvorefter en  

 væsentlig del af arbejdet skal udføres i udlandet, ikke opfylde  

 betingelserne for beskatning efter kildeskattelovens § 48 E.
Som udgangspunkt vil det blive anset for væsentligt,  

 hvis mere end 1/3 af arbejdet udføres i udlandet.
Bestemmelsen  

 udelukker i alle tilfælde, at 25 pct.-ordningen vil kunne anvendes,  

 hvis beskatningsretten til den pågældendes danske  

 lønindkomst efter dobbeltbeskatningsoverenskomst overgår til  

 fremmed stat, Færøerne eller Grønland og/eller at  

 bestemmelserne i ligningslovens § 33 A vil kunne anvendes.
 3.9. Vederlagskravet.
Det er en betingelse for beskatning efter  

 kildeskattelovens § 48 E, at vederlaget i penge for personer, hvis  

 kvalifikationer som forskere ikke er godkendt af en offentlig  

 forskningsinstitution eller et offentligt forskningsråd, jfr. pkt.  

 5.1., udgør et grundbeløb på mindst 34.900 kr. pr.  

 måned, hvortil kommer bidrag efter lov om arbejdsmarkedsfonde og lov om  

 Arbejdsmarkedets Tillægspension eller obligatoriske udenlandske sociale  

 bidrag.
Grundbeløbet reguleres efter personskattelovens § 20.
Ved »vederlag i penge« forstås beløb, som  

 efter kildeskattelovens § 43 er gjort til A-indkomst, bortset fra fri  

 kost og logi.
Jfr. endvidere LV 99 afsnit D.B. 5.3. for den nærmere  

 afgrænsning af begrebet.
Der er ikke med lovændringen  

 tilstræbt nogen ændring i afgrænsningen af, hvilke  

 indkomster der kan omfattes af 25 pct.-beskatningen.
Vederlag i form af naturalieydelser, som ikke er gjort til  

 A-indkomst, og som stilles til rådighed af arbejdsgiveren, er som  

 hidtil ikke omfattet af den særlige skatteordning.
Sådanne  

 ydelser skal beskattes efter de almindelige regler.
For at vederlagskravet skal være opfyldt, skal der  

 være tale om et beløb, der optjenes hver måned.
Det er  

 ikke tilstrækkeligt, at et beløb svarende til vederlagskravet  

 udbetales hver måned.
Det skal også være optjent hver  

 måned.
Det er således ikke tilstrækkeligt, at vederlaget i  

 gennemsnit over en periode opfylder mindstekravet.
Periodiske  

 bonusudbetalinger o.l. kan kun medtages ved bedømmelsen af  

 vederlagskravets opfyldelse i det omfang, at optjeningen sker måned for  

 måned.
 Arbejdsgiverens betaling af den ansattes private udgifter  

 som f. eks. boligudgifter kan dog medregnes, selv om der ikke er tale om en  

 månedlig betaling, men eksempelvis om betaling kvartalsvis.  

 Sådanne beløb anses for optjent løbende og kan derfor  

 omregnes til månedsbasis ved opfyldelsen af vederlagskravet.
 I tilfælde, hvor den skattepligtige betaler  

 obligatoriske sociale bidrag i udlandet, og dette ikke sker i form af  

 månedlige betalinger, men kvartalsvis eller med andre intervaller, kan  

 beløbet ligeledes omregnes til månedlige betalinger ved  

 opfyldelsen af vederlagskravet.
 3.10. Intet vederlagskrav for godkendte forskere.
Det vederlagskrav, der er omhandlet i pkt. 3.9.,  

 gælder ikke for personer, hvis kvalifikationer som forskere er godkendt  

 af en offentlig forskningsinstitution eller et offentligt  

 forskningsråd, og som udfører forskningsarbejde, jfr. pkt. 5.1.  

 nedenfor.
Vederlagskravet gælder dog i fuldt omfang for personer, der  

 uden at være kvalificerede som forskere skal udføre forsknings-  

 og udviklingsarbejde i Danmark, jfr. pkt. 5.2.
Det gælder dog også for forskere, at kun  

 vederlag i penge er omfattet af den særlige skatteordning.
Vederlag i  

 naturalier skal som for ikke-forskeres vedkommende beskattes efter de  

 almindelige regler.
 4. Særlige krav til arbejdsgiveren.
Det er en betingelse for, at en person kan anvende  

 bestemmelserne i kildeskattelovens § 48 E, at arbejdsgiveren enten  

 er a.	en fuldt skattepligtig person (kildeskattelovens § 1), b.	en begrænset skattepligtig person, der udøver erhverv  

 med eller deltager i virksomhed med fast driftsted her i landet  

 (kildeskattelovens § 2, stk. 1, litra d), c.	et fuldt skattepligtigt selskab (selskabsskattelovens § 1), d.	et begrænset skattepligtigt selskab, der udøver erhverv  

 med eller deltager i virksomhed med fast driftsted her i landet  

 (selskabsskattelovens § 2, stk. 1, litra a), e.	en institution, som er omfattet af selskabsskattelovens § 3,  

 eller f.	en fond eller forening, som er skattepligtig efter  

 fondsbeskatningslovens § 1.
 Hvis den skattepligtige ansættes hos en  

 begrænset skattepligtig arbejdsgiver med fast driftsted i Danmark  

 (punkterne b og d ovenfor), er det en betingelse for anvendelse af den  

 særlige skatteordning, at den skattepligtige tilknyttes det faste  

 driftsted, og at lønnen kan henføres som en driftsudgift til  

 dette.
 Hvis arbejdsgiveren er et interessentskab, er det en  

 betingelse, at samtlige interessenter er omfattet af en af de  

 ovennævnte grupper a-f i relation til den erhvervsudøvelse, som  

 den skattepligtige knyttes til.
 Hvis arbejdsgiveren er en fysisk person, og denne  

 afgår ved døden, ligestilles dødsboets skattepligt efter  

 dødsboskatteloven med arbejdsgivers skattepligt efter kildeskatteloven  

 ved bedømmelsen af, om betingelserne for anvendelse af  

 kildeskattelovens § 48 E er opfyldt.
Den indkomst, der beskattes efter 25 pct.-ordningen, skal  

 være A-indkomst for modtageren.
Det følger heraf, at  

 arbejdsgiveren skal opfylde betingelserne for at være  

 indeholdelsespligtig, d.v.s. have hjemting her i landet eller - hvis der er  

 tale om fast driftsted i Danmark - have en befuldmægtiget med hjemting  

 her, som kan forestå indeholdelsen af A-skatten.
Hvis dette ikke er  

 tilfældet, kan 25 pct.-ordningen ikke anvendes.
Dette gælder,  

 uanset om der indeholdes A-skat f. eks. i forbindelse med arbejdsudleje.
 Hvis de ovennævnte krav til arbejdsgiveren på  

 et tidspunkt i løbet af ansættelsesforholdet ikke længere  

 er opfyldt, er grundlaget for beskatning efter kildeskattelovens § 48 E  

 bortfaldet, jfr. pkt. 7 om ophør af 25 pct.-beskatning.
 5. Særligt om forskere m.v.
 5.1. Den skattepligtiges kvalifikationer som forsker godkendt.
Personer, som efter ansættelseskontrakten skal  

 udføre forskningsarbejde i Danmark, og hvis kvalifikationer som  

 forsker ved ansættelsesforholdets påbegyndelse er godkendt af en  

 offentlig forskningsinstitution eller et statsligt forskningsråd, er  

 fritaget for kravet om at blive fuldt skattepligtig til Danmark, jfr. pkt.  

 3.1.
 vederlagskravet, jfr. pkt. 3.9.
 efterbeskatningskravet, jfr. pkt. 7.4.
 Kravet om, at den pågældendes kvalifikationer  

 som forsker skal være godkendt ved ansættelsesforholdets  

 påbegyndelse anses for opfyldt, hvis godkendelsen foreligger inden for  

 det tidsrum efter ansættelsesforholdets påbegyndelse, der  

 sædvanligvis medgår til forskningsinstitutionernes eller  

 forskningsrådenes godkendelsesprocedure.
 Reglerne for godkendelse af den skattepligtiges  

 kvalifikationer som forsker fastsættes af Forskningsministeriet.
 Forskningsinstitutionens eller forskningsrådets  

 godkendelse anvendes som dokumentation over for skattemyndighederne ved  

 afgørelsen af, om betingelserne for de ovennævnte fritagelser er  

 opfyldt.
 5.2. Den skattepligtige udfører forsknings- og  

 udviklingsarbejde.
Personer, som efter ansættelseskontrakten skal  

 udføre forsknings- og udviklingsarbejde i Danmark, uden at  

 vedkommendes kvalifikationer som forsker kan godkendes efter pkt. 5.1., er  

 fritaget for kravet om at blive fuldt skattepligtig til Danmark, jfr. pkt.  

 3.1.
 efterbeskatningskravet, jfr. pkt. 7.4.
 Det er en betingelse, at et statsligt forskningsråd  

 attesterer, at den pågældende udfører forsknings- og  

 udviklingsarbejde, således som dette er defineret af OECD.  

 Forskningsministeriet fastsætter de nærmere regler for  

 sådanne attestationer.
Attestationen skal foreligge ved  

 ansættelsesforholdets påbegyndelse.
Dette krav anses for opfyldt,  

 hvis attestationen foreligger inden for det tidsrum efter  

 ansættelsesforholdets påbegyndelse, der sædvanligvis  

 medgår til forskningsrådenes godkendelsesprocedure.
 Forskningsrådets attestation anvendes som  

 dokumentation over for skattemyndighederne ved afgørelsen af, om  

 betingelserne for de ovennævnte fritagelser er opfyldt.
 6. Beskatning under 25 pct.-ordningen.
 6.1. Ansættelsesforholdets påbegyndelse.
Hvis alle betingelser er opfyldt, kan den skattepligtige  

 vælge beskatning efter kildeskattelovens § 48 E af vederlaget i  

 penge i stedet for almindelig indkomstbeskatning.
Har den skattepligtige  

 indgået ansættelsesforhold med flere arbejdsgivere, kan den  

 særlige skatteordning kun anvendes for det/de ansættelsesforhold,  

 der hver især opfylder betingelserne.
I forbindelse med påbegyndelse af et  

 ansættelsesforhold kræves der ikke nogen  

 forhåndsgodkendelse fra skattemyndighedernes side af, at en person kan  

 anses for omfattet af ordningen.
Arbejdsgiveren kan umiddelbart indeholde 25  

 pct. af bruttolønnen, idet denne efter bestemmelserne i  

 kildeskattelovens § 69 og § 74 hæfter for manglende  

 indeholdelse, hhv. ifalder ansvar, hvis betingelserne for 25 pct.-beskatning  

 ikke er opfyldt.
Efter bestemmelserne i § 18, stk. 4, i  

 bekendtgørelse nr. 734 af 10. oktober 1998 om opkrævning m.v. af  

 indkomstskat, skal arbejdsgiveren inden 8 dage give told- og skatteregionen  

 meddelelse om ansættelsesforholdet.
Meddelelsen skal indeholde  

 oplysninger om arbejdsgiverens navn, adresse og CVR-nr., medarbejderens navn,  

 adresse og cpr-nr. samt ansættelsesperioden.
Told- og  

 skattemyndighederne kan kræve forevisning af arbejdskontrakt eller  

 anden fornøden dokumentation.
 Arbejdsgiveren skal tilsvarende give told- og  

 skatteregionen meddelelse, hvis ansættelsesforhold forlænges  

 eller afbrydes før ansættelsesperiodens udløb.
 6.2. Bruttobeskatning uden fradrag.
Vederlaget i penge beskattes med 25 pct. uden fradrag.  

 Personer omfattet af kildeskattelovens § 48 E er dog omfattet af  

 bidragspligten efter lov om en arbejdsmarkedsfond efter samme regler som  

 andre lønmodtagere.
AM-bidrag, SP-bidrag og ATP fragår  

 således før beregningen af 25 pct.-skatten, jfr. ligningslovens  

 § 8 M, stk. 1. Jfr. endvidere pkt. 6.3. om obligatoriske  

 udenlandske sociale bidrag for personer, som er omfattet af social  

 sikringslovgivning i udlandet.
25 pct.-skatten kan ikke reduceres med værdien af  

 personfradrag, jfr. personskattelovens § 10, stk. 4. Hvis den  

 skattepligtige er gift, kan reglen om forhøjelse af den anden  

 ægtefælles bundfradrag i personskattelovens § 6 a,  

 stk. 4, ikke anvendes for bundfradrag, der tilkommer den skattepligtige  

 i indkomstår, hvor der er valgt 25 pct.-beskatning.
Det samme  

 gælder reglen om overførsel af uudnyttet personfradrag efter  

 personskattelovens § 10, stk. 3.
Transportudgifter og lignende lønmodtagerudgifter  

 kan ikke fradrages i grundlaget for 25 pct.skatten.
Sådanne udgifter,  

 der knytter sig direkte til erhvervelsen af den 25 pct.-beskattede indkomst,  

 kan heller ikke fradrages i anden indkomst.
Indbetalinger på private  

 pensionsordninger o.l. kan ikke fradrages i den 25 pct.-beskattede  

 indkomst.
Hele vederlaget i penge er omfattet af den særlige  

 skatteordning, hvis denne anvendes.
Lønmodtageren kan ikke samtidig  

 fra samme arbejdsgiver modtage vederlag i penge, der beskattes efter 25  

 pct.-ordningen, og vederlag i penge, der beskattes efter de almindelige  

 regler.
 Anden indkomst, herunder vederlag i naturalier, som ikke  

 er gjort til A-indkomst, beskattes efter skattelovgivningens almindelige  

 regler.
 6.3. Obligatoriske udenlandske sociale bidrag.
Efter bestemmelserne i ligningslovens § 8 M,  

 stk. 2, har fuldt skattepligtige personer, der er omfattet af social  

 sikringslovgivning i udlandet - jfr. arbejdsmarkedsfondslovens § 7,  

 stk. 4-5 - fradrag for obligatoriske udenlandske sociale bidrag.
Der er  

 ikke i ligningsloven fastsat nogen begrænsninger på dette, og  

 personer, der beskattes efter kildeskattelovens § 48 E, anses også  

 for at være omfattet af bestemmelsen.
 Skattemyndighederne kan kræve dokumentation for, at  

 den skattepligtige er omfattet af udenlandsk social sikringslovgivning som  

 omhandlet ovenfor, og at der betales obligatoriske udenlandske sociale  

 bidrag.
 6.4. Skatteindeholdelse.
Kildeskattelovens almindelige bestemmelser om  

 indeholdelses- og beskatningstidspunkt finder anvendelse, medmindre de er  

 fraveget ved § 48 E.
Efter § 46 skal skatteindeholdelse normalt  

 foretages ved udbetalingen af vederlaget.
Det indeholdte beløb skal  

 afregnes til det offentlige efter bestemmelserne i § 56, og der skal  

 efter § 57 indgives angivelser til skattemyndighederne.
 6.5. Selvangivelse.
25 pct.-skatten er en endelig skat.
Det vederlag, der er  

 omfattet af den særlige ordning, medregnes ikke ved opgørelsen  

 af den skattepligtige indkomst og skal ikke selvangives.
Anden indkomst skal  

 selvangives efter de almindelige regler herom.
 7. Ophør af 25 pct.-beskatning.
 7.1. Fravalg af 25 pct.-beskatning.
En skattepligtig, som har valgt beskatning efter 25  

 pct.-ordningen, har mulighed for at omgøre dette valg og i stedet lade  

 sig beskatte efter de almindelige regler.
Fravalg af 25 pct.-beskatning kan  

 ske indtil udløbet af en periode, hvor den skattepligtige har valgt  

 beskatning efter den særlige skatteordning.
Fravalg kan ske for hele den periode, hvor 25  

 pct.-beskatningen er valgt, herunder for afsluttede indkomstår, eller  

 det kan ske fremadrettet fra det tidspunkt, hvor fravalget foretages.
Fravalg  

 kan ikke foretages udelukkende bagudrettet.
 Den fravalgte periode fragår ved beregningen af den  

 36-månedersperiode, der er omhandlet i pkt. 7.2., og perioden betragtes  

 i det hele taget som en periode, hvor 25 pct.-beskatning ikke har været  

 anvendt.
 Dette gælder også i tilfælde, hvor den  

 skattepligtige ikke tidligere har været undergivet 25 pct.-beskatning.  

 Ønsker den skattepligtige senere at anvende den særlige  

 skatteordning, må vedkommende opfylde samtlige betingelser herfor,  

 herunder betingelsen om, at vedkommende ikke må have været  

 skattepligtig til Danmark inden for de seneste tre år, jfr. pkt.  

 3.4.
 Ligger den fravalgte periode mellem to perioder, hvor 25  

 pct.-skatteordningen anvendes, medgår den fravalgte periode ved  

 beregningen af den 48-månedersperiode, der er omhandlet i pkt. 7.3.
Ved fravalg af 25 pct.-beskatning medregnes de vederlag,  

 der har været undergivet 25 pct.-beskatning, i den skattepligtige  

 indkomst for de indkomstår, de vedrører.
Den erlagte 25  

 pct.-skat behandles som indeholdt foreløbig skat for de  

 pågældende indkomstår, og de sædvanlige  

 renteberegningsregler finder anvendelse.
 7.2. Højst 36 måneder på 25 pct.-vilkår.
25 pct.-beskatning kan finde sted i en eller flere  

 perioder af højst 36 måneders samlet varighed.
De 36  

 måneder skal være anvendt inden for en periode på 10  

 år regnet fra det tidspunkt, hvor første  

 ansættelsesforhold påbegyndes.
Betingelserne for 25 pct.-beskatning skal være  

 opfyldt i hele den periode eller de perioder, hvor den særlige ordning  

 anvendes.
Er grundlaget for anvendelsen af den særlige skatteordning  

 ikke længere til stede, f. eks. fordi den skattepligtige bliver medejer  

 af virksomheden, bortfalder 25 pct.-beskatningen fra dette tidspunkt.
 7.3. Højst 48 måneder på almindelige  

 skattevilkår.
 Efter bestemmelserne i kildeskattelovens § 48 E,  

 stk. 6, kan den skattepligtige opholde sig i indtil 48 måneder i  

 Danmark på almindelige skattevilkår efter udløbet af de 36  

 måneder, hvor 25 pct.-ordningen har været anvendt, uden at dette  

 får skattemæssige konsekvenser for den pågældende.  

 Den fulde skattepligt skal opretholdes i den pågældende  

 periode.
Der er intet krav om, at den skattepligtige i denne  

 periode har ansættelse hos samme arbejdsgiver eller i samme stilling  

 eller på grundlag af en forlængelse af en eksisterende  

 ansættelseskontrakt.
Der er heller intet krav om, at den skattepligtige  

 skal opfylde vederlagskravet eller andre betingelser, der knytter sig til  

 anvendelsen af 25 pct.-skatteordningen.
 Imidlertid er det som ovenfor nævnt muligt at opdele  

 de 36 måneder i flere perioder inden for en samlet periode på 10  

 år, og det er således ikke altid muligt at beregne de 48  

 måneder fra det tidspunkt, hvor de 36 måneder på 25  

 pct.-beskatning er opbrugt.
 48-månedersreglen skal derfor forstås  

 sådan, at den skattepligtige mellem og/eller efter perioder af  

 højst 36 måneders samlet varighed, hvor 25 pct.-skatteordningen  

 har været anvendt, kan opholde sig i Danmark i en eller flere perioder,  

 der tilsammen højst udgør 48 måneder, uden at det  

 får skattemæssige konsekvenser for den  

 pågældende.
 Dog gælder, at hvis den skattepligtige efter  

 udgangen af den samlede periode på 36 måneder, hvor 25  

 pct.-ordningen har været anvendt, opgiver sin fulde skattepligt til  

 Danmark på et tidspunkt, hvor der ikke samlet er forløbet 48  

 måneder på almindelige skattevilkår, kan den  

 pågældende kun blive skattepligtig til Danmark igen uden  

 skattemæssige konsekvenser for den periode, hvor 25 pct.-ordningen har  

 været anvendt, hvis betingelserne som omhandlet i pkt. 7.4. om  

 opgivelse af skattepligt til Danmark i en treårig periode er  

 opfyldt.
 Eksempel:
En person opholder sig i Danmark i 18 måneder  

 på 25 pct.-vilkår og derefter i 24 måneder på  

 almindelige skattevilkår.
Den pågældende bringer sin fulde  

 skattepligt til Danmark til ophør, men vender senere tilbage og  

 beskattes igen i 18 måneder på 25 pct.-vilkår.
Fra det  

 tidspunkt, hvor de i alt 36 måneder på 25 pct.-vilkår er  

 opbrugt, kan den pågældende opholde sig i Danmark i yderligere 24  

 måneder på almindelige skattevilkår, uden at dette  

 får konsekvenser for 25 pct.-beskatningen.
Vælger den  

 pågældende at bringe sin fulde skattepligt til ophør  

 før udløbet af de 24 måneder, kan skattepligten kun  

 genindtræde uden konsekvenser for 25 pct.-beskatningen efter  

 udløbet af den treårsperiode, der er omhandlet i pkt. 7.4.
 7.4. Efterbeskatning.
Beskatning efter den særlige skatteordning  

 bortfalder, hvis den skattepligtige ikke senest ved udgangen af den  

 48-månedersperiode, der er omhandlet i pkt. 7.3., bringer sin fulde  

 skattepligt til Danmark til ophør i en samlet periode på mindst  

 tre år.
Beskatning efter den særlige skatteordning bortfalder  

 endvidere, hvis den pågældende i denne periode bliver  

 begrænset skattepligtig til Danmark i forbindelse med ansættelse  

 hos en arbejdsgiver, som den pågældende tidligere har været  

 ansat hos under anvendelse af 25 pct.-ordningen, eller hvis den  

 begrænsede skattepligt opstår i forbindelse med ansættelse  

 i en koncernforbundet virksomhed.
Det er således ikke muligt for en skattepligtig i  

 tre år efter udløbet af 48-månedersperioden uden  

 skattemæssige konsekvenser at bevare sit ansættelsesforhold  

 (eller indgå nyt ansættelsesforhold) med en virksomhed, hvor  

 vedkommende har været ansat under 25 pct.-skatteordningen, eller til en  

 koncernforbundet virksomhed, uanset at den fulde skattepligt til Danmark  

 bringes til ophør.
Derimod er der intet til hinder for, at den  

 pågældende som begrænset skattepligtig tager  

 ansættelse i en anden dansk virksomhed.
Hvis de ovennævnte betingelser om ophør af  

 skattepligt til Danmark ikke er opfyldt, bortfalder 25 pct.-beskatningen, og  

 den 25 pct.-beskattede indkomst skal beskattes efter de almindelige regler.
I  

 sådanne tilfælde medregnes de vederlag, der har været  

 undergivet 25 pct.-beskatning, i den skattepligtige indkomst for de  

 indkomstår, de vedrører.
Den erlagte 25 pct.-skat behandles som  

 indeholdt foreløbig skat for de pågældende  

 indkomstår, og de almindelige renteberegningsregler finder  

 anvendelse.
 7.5. Ingen efterbeskatning af forskere m.v.
Bestemmelserne om efterbeskatning gælder ikke for  

 personer, hvis kvalifikationer som forsker er godkendt af en offentlig  

 forskningsinstitution eller et statsligt forskningsråd, og som  

 udfører forskningsarbejde, jfr. pkt. 5.1. ovenfor.
Bestemmelserne  

 gælder heller ikke for personer, for hvem et statsligt  

 forskningsråd har attesteret, at den pågældende under sin  

 ansættelse har udført forsknings- og udviklingsarbejde,  

 således som dette er defineret af OECD, jfr. pkt. 5.2.
De pågældende personer kan således uden  

 tidsbegrænsning opretholde deres fulde skattepligt til Danmark, uden at  

 dette får konsekvenser for den periode, hvor 25 pct.-skatteordningen  

 har været anvendt.
Der er intet krav om, at de pågældende  

 efter udløbet af den periode, hvor 25 pct.-ordningen har været  

 anvendt, skal udføre forsknings- eller udviklingsarbejde.
 8. Ikrafttrædelses- og overgangsbestemmelser.
 8.1. Generelt.
Lov nr. 913 af 16. december 1998 trådte i kraft den  

 13. maj 2000, jfr. bekendtgørelse nr. 319 af 8. maj 2000.  

 Kildeskattelovens § 48 E i sin tidligere affattelse er fra samme dato  

 ophævet.
De nye bestemmelser finder således også anvendelse  

 på personer, der er eller har været beskattet efter  

 kildeskattelovens § 48 E i dennes tidligere affattelse.
En person, som på datoen for lovændringens  

 ikrafttræden blev beskattet efter kildeskattelovens § 48 E i sin  

 tidligere affattelse, anses for omfattet af bestemmelserne i deres  

 nuværende affattelse, uanset at den pågældende ved  

 ansættelsesforholdets påbegyndelse under de tidligere regler evt.  

 ikke opfyldte de betingelser, der nu gælder for at kunne gøre  

 brug af ordningen.
Lovændringen medfører således ikke, at  

 personer, der på datoen for lovændringen var undergivet 25  

 pct.-beskatning efter de gamle regler, kan tvinges ud af den særlige  

 ordning.
Dog skal enhver disposition, der foretages efter datoen for  

 lovændringens ikrafttræden, overholde de nye regler, hvis 25  

 pct.-ordningen fortsat ønskes anvendt.
 Hvis således eksempelvis en person har været  

 beskattet under 25 pct-ordningen fra 1.7.1992 til 30.6.1995 og  

 efterfølgende har været beskattet efter de almindelige regler  

 fra 1.7.1995 til 30.6.1999, hvorefter vedkommende har bragt sin fulde  

 skattepligt til Danmark til ophør, vil vedkommende ikke uden  

 efterbeskatning kunne blive fuldt skattepligtig til Danmark igen (hhv.  

 begrænset skattepligtig af lønindkomst ved arbejde hos en  

 arbejdsgiver, hvor den pågældende har været ansat under 25  

 pct.-ordningen) før tidligst 1.7.2002, jfr. pkt. 7.4.
Som et andet eksempel kan nævnes en person, som har  

 været omfattet af kildeskattelovens § 48 E i sin hidtidige  

 affattelse i en periode på mindre end 36 måneder, og som  

 således har et antal måneder i »overskud«.
Denne person kan  

 anvende de overskydende måneder under den nye ordning.
Det er en  

 forudsætning, at den pågældende på det tidspunkt,  

 hvor de overskydende måneder ønskes anvendt, opfylder  

 betingelserne for anvendelse af den nye ordning.
 Personer, som har været omfattet af  

 kildeskattelovens § 48 E i sin tidligere affattelse, og som på  

 datoen for lovens ikrafttræden var begrænset skattepligtige til  

 Danmark af lønindkomst ved arbejde hos en arbejdsgiver, hvor den  

 pågældende har været ansat under 25 pct.-ordningen, anses  

 for at opfylde betingelserne for at undgå efterbeskatning, selv om den  

 tre-årsperiode, der er omhandlet i pkt. 7.4., ikke er udløbet.  

 Sådanne personer kan dog ikke uden efterbeskatning blive fuldt  

 skattepligtige til Danmark før tre-årsperiodens  

 udløb.
 8.2. Personer, som den 13.maj 2000 havde indgået  

 ansættelseskontrakt, men som ikke var tiltrådt.
 Hvis en person før datoen for lovens  

 ikrafttræden har indgået en ansættelseskontrakt under den  

 gamle ordning og på de hidtil gældende betingelser, men som  

 på denne dato endnu ikke havde tiltrådt stillingen, kan den  

 pågældende anses for at opfylde betingelserne for anvendelse af  

 25 pct.-ordningen i sin nye affattelse, uanset at betingelserne om, at man  

 ikke må have været skattepligtig til Danmark inden for de seneste  

 tre år ikke er opfyldt.
 Det er en forudsætning, at  

 ansættelseskontrakten er underskrevet før den 13. maj 2000, og  

 at stillingen skal tiltrædes hurtigst muligt derefter.
 8.3. Særlig overgangsregel for forskere m.v.
 § 2, stk 2, i lov nr. 913 af 16. december 1998  

 indeholder en særlig overgangsbestemmelse, der tager sigte på  

 forskere m.v., som efter de nye bestemmelser ikke længere vil  

 være omfattet af efterbeskatningskravet, jfr. pkt. 7.4. Efter  

 bestemmelsen kan personer, der den 13. november 1998 (datoen for  

 fremsættelsen af lovforslaget) var omfattet af kildeskattelovens  

 § 48 E i sin daværende affattelse, søge om godkendelse som  

 forsker m.v., jfr. pkt. 5.1 og 5.2., med tilbagevirkende kraft fra det  

 tidspunkt, hvor vederlaget har været beskattet efter den særlige  

 skatteordning.
Godkendelsen skal søges hos en  

 forskningsinstitution eller et statsligt forskningsråd efter de  

 bestemmelser, som Forskningsministeriet fastsætter herom.
Når en  

 godkendelse foreligger, vil den pågældende kunne fritages for  

 efterbeskatningskravet på linie med forskere m.v., der ansættes  

 efter at lovændringen er trådt i kraft.
Afgørelse af, om en person er omfattet af  

 overgangsbestemmelserne, træffes af skattemyndighederne.
Det er uden  

 betydning, om den pågældende på den fastsatte dato var  

 undergivet 25 pct.-beskatning, eller om vedkommende opholdt sig i Danmark i  

 den efterfølgende 48-månedersperiode.
Overgangsbestemmelsen finder dog ikke anvendelse for  

 personer, der allerede er blevet efterbeskattet, uanset om dette er sket  

 inden udløbet af 48-månedersperioden.
Herved forstås, at  

 skatten skal være pålignet, men ikke nødvendigvis  

 indbetalt, senest den 13. november 1998.
 Personer, som efter 13. november 1998 er blevet omfattet  

 af kildeskattelovens § 48 E i dennes tidligere affattelse, kan ligeledes  

 søge om forskergodkendelse efter ovenstående retningslinier.
 8.4. Samspillet mellem forskerbestemmelserne i den gamle og den nye  

 ordning.
Efter den hidtidige affattelse af kildeskattelovens  

 § 48 E gjaldt vederlagskravet ikke for personer, der skulle drive  

 forskning her i landet, hvis det forskningsprojekt, den  

 pågældende blev tilknyttet, var godkendt af et  

 forskningsråd.
Det var således efter den tidligere ordning  

 projektet som sådant, der skulle godkendes af et forskningsråd.  

 Efter den nye ordning er det forskerens personlige kvalifikationer, der skal  

 godkendes.
Efter den gamle ordning havde forskningsrådenes  

 godkendelse af et forskningsprojekt alene den virkning, at forskerne var  

 fritaget for vederlagskravet.
Efter den nye ordning har  

 forskningsrådenes godkendelse af en forskers kvalifikationer tillige  

 den virkning, at den pågældende fritages for kravet om at blive  

 fuldt skattepligtig til Danmark og for efterbeskatningskravet.
På tidspunktet for lovændringens  

 ikrafttræden lå forskningsrådene inde med  

 ansøgninger om godkendelse af en række forskningsprojekter,  

 hvoraf hovedparten vedrørte ansættelsesforhold påbegyndt  

 før lovændringen trådte i kraft.
Når  

 forskningsrådenes afgørelse foreligger, vil der hermed for  

 perioden fra ansættelsesforholdets påbegyndelse frem til den 13.  

 maj 2000 være taget stilling til, om vederlagskravet skal opfyldes.
 I det omfang, at forskeren er omfattet af  

 overgangsbestemmelsen, jfr. pkt. 8.3., kan vedkommende søge at  

 få sine kvalifikationer som forsker godkendt med den virkning, at  

 såvel vederlagskrav, krav om fuld skattepligt og efterbeskatningskravet  

 bortfalder, jfr. pkt. 5.1.
 Hvis den pågældende arbejder på et  

 godkendt forskningsprojekt og således på tidspunktet for  

 lovændringen er fritaget for vederlagskravet, uden at den  

 pågældendes kvalifikationer som forsker kan godkendes efter de  

 nye regler, vil den pågældende også efter  

 lovændringen være fritaget for vederlagskravet, jfr. pkt.  

 8.1.
Den pågældende kan også vælge at  

 søge det relevante forskningsråds attestation af, at der  

 udføres forsknings- og udviklingsarbejde, således som dette er  

 defineret af OECD, jfr. pkt. 5.2. I så fald fritages den  

 pågældende for kravet om fuld skattepligt og for  

 efterbeskatningskravet, men ikke for vederlagskravet.
Vederlagskravet skal i  

 sådanne tilfælde være opfyldt fra tidspunktet for  

 lovændringens ikrafttræden.
