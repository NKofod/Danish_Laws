Skriftlig fremsættelse (28. februar 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af kildeskatteloven, ligningsloven, sømandsbeskatningsloven og tinglysningsafgiftsloven (Bedre vilkår for tildeling af medarbejderaktier, udvidelse af DIS-ordningen med søfolk, der arbejder om bord på en række specialskibe, afskaffelse af registreringsafgiften for skibe i danske skibsregistre, ændret forrentning ved opkrævning af personers skat m.v.) (Lovforslag nr.
L 174) Forslaget har til formål at udmønte dele af Aftale om erhvervs- og iværksætterinitiativer af 12. november 2017 mellem regeringen (Venstre, Liberal Alliance og Det Konservative Folkeparti), Dansk Folkeparti og Det Radikale Venstre.
Virksomhedernes muligheder for at benytte medarbejderaktier skal forbedres.
Det foreslås derfor at forhøje grænsen for tildeling af medarbejderaktier til aktieindkomstbeskatning fra 10 pct. af den ansattes årsløn til 20 pct. af årslønnen under forudsætning af, at mindst 80 pct. af virksomhedens ansatte får tilbudt aktielønsordningen.
Herudover foreslås det, at rammevilkårene for Det Blå Danmark styrkes for at fastholde og udvikle Danmarks position som førende søfartsnation.
Det foreslås derfor dels at udvide DIS-ordningen med søfolk, der arbejder om bord på en række specialskibe, dels at afskaffe registreringsafgiften for skibe i danske skibsregistre.
En udvidelse af DIS-ordningen indebærer statsstøtte, som vil skulle godkendes af EU-Kommissionen.
Som led i aftalen om erhvervs- og iværksætterinitiativer samt Aftale om styrket kontrol og vejledning foreslås desuden en ændring af renten ved opkrævning af personers skat, så dag-til-dag renten og restskattetillægget forhøjes.
Derudover nedsættes procentgodtgørelsen ved udbetaling af overskydende skat.
Endelig foreslås det at ændre sømandsfradraget, så det kun omfatter søfolk, der arbejder om bord på skibe med hjemsted i EU- eller EØS-medlemsstater.
Forslaget bringer reglerne i overensstemmelse med EU's statsstøtteregler og er ikke en del af Aftale om erhvervs- og iværksætterinitiativer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
