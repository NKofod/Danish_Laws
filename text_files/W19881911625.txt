 En mand M fik i perioden 1976-1978 hjælp efter bistandslovens § 42  

 herunder som lån, men afbrød det påbegyndte HA-studium af økonomiske grunde  

 og fik herefter arbejde som slagteriarbejder i to år.
 I 1981, hvor M var blevet arbejdsløs, fik han påny bevilget hjælp  

 efter § 42 til færdiggørelse af HA-studiet, men ophørte med studierne i 1983  

 uden at have fuldført uddannelsen.
 Amtsankenævnet fandt, at det sociale udvalg ikke kunne rejse krav om  

 tilbagebetaling af uddannelseshjælp ydet indtil 1978, da M ikke havde  

 afsluttet HA-studiet endeligt.
 Ankestyrelsen fandt, at de enkelte studieperioder måtte vurderes  

 særskilt, og at M var ophørt med studiet i 1978, hvor han påbegyndte 2-årigt  

 fuldtidsarbejde som slagteriarbejder.
 Da der ikke havde været fastsat en betalingsordning før i februar  

 1987, var tilbagebetalingskravet vedrørende hjælp i tiden indtil 1978  

 forældet efter den dagældende 3-årige forældelse.
 Ankestyrelsen ændrede således amtsankenævnets afgørelse.
 REDEGØRELSE FOR SAGEN:
 En mand M fik af det sociale udvalg bevilget hjælp efter bistandslovens §  

 42 til gennemførelse af HA-studiet og påbegyndte uddannelsen i september  

 1976.
 Fra den 1. september 1977 blev hjælpen ydet dels som lån dels som tilskud,  

 og fra den 30. juni 1978 fandt det sociale udvalg, at M under hensyn til hans  

 øvrige indtægter økonomisk ville være i stand til at klare det sidste år af  

 uddannelsen.
 M underskrev den 13. juli 1978 et gældsbrev udfærdiget af  

 socialforvaltningen på 14.324 kr.
 Det fremgik af gældsbrevet, at M forpligtede sig til at betale hjælpen  

 tilbage efter forventet afslutning af uddannelsen i juni 1979.
 I efteråret 1978 opgav M studierne og havde herefter erhvervsarbejde som  

 slagteriarbejder i 2 år.
 I marts 1981 søgte M det sociale udvalg om økonomisk hjælp, da han var  

 arbejdsløs og ikke var berettiget til arbejdsløshedsdagpenge.
Det sociale udvalg bevilgede M hjælp efter bistandslovens § 42 til  

 færdiggørelse af HA-studiet.
Hjælpen ophørte i januar 1983 på grund af M's  

 økonomiske forhold.
På dette tidspunkt forventede M at afslutte studierne i  

 december 1983, men han ophørte med studiet uden at have fuldført uddannelsen.
 Det sociale udvalg ønskede i oktober 1985 at fastsætte en  

 tilbagebetalingsordning vedrørende uddannelseslånet ydet indtil 1978.
 Der blev imidlertid ikke fastsat nogen tilbagebetalingsordning og i  

 december 1986 forespurgte M det sociale udvalg, om ikke  

 tilbagebetalingskravet var forældet.
 Socialudvalget meddelte M, at hans revalideringsforløb først var afsluttet  

 i 1983, hvorfor tilbagebetalingskravet i henhold til bistandslovens § 27,  

 stk. 4, først blev forældet i 1988. Det sociale udvalg henviste endvidere til  

 SM 0-44-85, hvor Ankestyrelsen havde fundet, at forældelsesfristen først  

 skulle regnes fra den dato, uddannelsesforløbet var endeligt afsluttet.
M klagede til amtsankenævnet og anførte, at han ikke, som i den nævnte  

 ankestyrelsesafgørelse, havde holdt en pause i uddannelsesforløbet.
Han havde  

 opgivet studierne i 1978 af økonomiske grunde og havde påtaget sig  

 fuldtidsarbejde som slagteriarbejder, indtil han 2 år senere blev afskediget  

 på grund af nedskæringer.
 M fandt, at selvom han i 1981 igen kom under revalidering, måtte til-  

 bagebetalingspligten være indtrådt i efteråret 1978.
 AFGØRELSEN, DER KLAGES OVER:
 Amtsankenævnet fandt, at det sociale udvalg ikke kunne rejse krav om  

 tilbagebetaling af uddannelseshjælp, som var udbetalt i perioden indtil den  

 30. juni 1978, da M ikke havde afsluttet HA-studiet.
 Amtsankenævnet henviste til, at nævnet fandt, at tilbagebetalingspligten  

 vedrørende uddannelseslån ydet i henhold til bistandslovens § 42 først  

 indtrådte ved uddannelsens endelige afslutning.
 KLAGEN TIL ANKESTYRELSEN:
 Afgørelsen var indanket af det sociale udvalg, som anførte, at udvalget  

 var af den opfattelse, at M havde afsluttet sin uddannelse i løbet af 1983,  

 selvom der ikke var tale om færdiggørelse af studiet.
 LOVGRUNDLAG:
 Bistandslovens § 27 og § 42.
 Pkt. 8 i Socialministeriets cirkulære af 17. december 1986 om hjælp efter  

 bistandslovens § 42.
 ANKESTYRELSENS AFGØRELSE:
 Ankestyrelsen finder, at de enkelte studieperioder må vurderes særskilt,  

 og at M er ophørt med studiet i 1978, hvor han påbegyndte et 2-årigt  

 fuldtidsarbejde som slagteriarbejder.
 Da der ikke har været fastsat en betalingsordning før i februar 1987, er  

 tilbagebetalingskravet vedrørende hjælp i tiden indtil 1978 forældet efter  

 den dagældende 3-årige forældelse.
 Ankestyrelsen ændrer således amtsankenævnets afgørelse.
(* 1) Se tillige SM O-044-85 SM O-034-86 SM O-089-86 SM O-061-87 om forældelse af tilbagebetalingskrav.
