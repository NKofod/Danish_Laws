Bekendtgørelse om klassifikation og registrering af vandløb I medfør af § 10, stk. 2, og § 11 i lov om vandløb, jf. lovbekendtgørelse nr. 1208 af 30. september 2013, som ændret ved lov nr. 1630 af 26. december 2013, fastsættes:
Kapitel 1 Klassifikation af vandløb § 1. Ved afgørelse om ændret klassifikation af vandløb skal vandløbsmyndigheden tilstræbe, at sammenlignelige vandløb inden for kommunens grænser i videst muligt omfang er ensartet klassificeret.
 § 2. Vandløbsmyndigheden kan træffe afgørelse om, at private vandløb eller vandløbsstrækninger skal opklassificeres til offentlige vandløb.
 Stk. 2. Højere liggende strækninger af vandløb, der gennemløber flere kommuner, må ikke opklassificeres, hvis lavere liggende strækninger er klassificeret som privat vandløb.
 Stk. 3. Forud for afgørelse efter stk. 1 skal vandløbsmyndigheden indhente udtalelse fra vandløbsmyndigheden i de kommuner, som vandløbet gennemløber.
 Stk. 4. Afgørelse efter stk. 1 skal fastsætte en dato for, fra hvornår opklassifikationen har virkning.
 § 3. Vandløbsmyndigheden kan træffe afgørelse om, at offentlige vandløb eller vandløbsstrækninger skal nedklassificeres til private vandløb, når de vurderes primært at tjene private formål.
 Stk. 2. Lavere liggende strækninger af vandløb, der gennemløber flere kommuner, må ikke nedklassificeres, hvis højere liggende strækninger er klassificeret som offentligt vandløb.
 Stk. 3. Forud for afgørelse efter stk. 1 skal vandløbsmyndigheden indhente udtalelse fra vandløbsmyndigheden i de kommuner, som vandløbet gennemløber.
 Stk. 4. Afgørelse efter stk. 1 skal fastsætte en dato for, fra hvornår nedklassifikationen har virkning.
 Stk. 5. På datoen for nedklassifikation efter stk. 1 skal vandløbet være vedligeholdt i overensstemmelse med regulativet for vandløbet.
 § 4. Vandløbsmyndigheden underretter NaturErhvervstyrelsen og Naturstyrelsen om afgørelser efter § 2 eller § 3. Underretningen skal ske elektronisk med angivelse af beliggenheden af vandløbet eller vandløbsstrækningen.
Kapitel 2 Registrering af vandløb § 5. Vandløbsmyndigheden foretager en registrering af de bestemmelser, der gælder for det enkelte vandløb.
Registreringerne er offentligt tilgængelige og kan ske udelukkende på vandløbsmyndighedens hjemmeside.
Kapitel 3 Klage og ikrafttræden § 6. Vandløbsmyndighedens afgørelser efter bekendtgørelsen kan påklages til Natur- og Miljøklagenævnet efter reglerne i lovens kapitel 16.
 § 7. Bekendtgørelsen træder i kraft den 1. december 2014.
 Stk. 2. Bekendtgørelse nr. 381 af 18. april 2011 om klassifikation og registrering af vandløb ophæves.
