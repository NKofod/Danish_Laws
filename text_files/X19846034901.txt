 Efter indsigelse fra Dansk Sprognævn afgjort, at »Cyklet«  

 manglede fornødent særpræg til registrering som varemærke for cykler i kl.  

 12, idet mærket angav varens art, nemlig at der var tale om en lille cykel.
Hr.
Ewald Spanggaard, Hjulmagervej 11, 7730 Hanstholm.
 Indsigelse mod anmeldelse af varemærke: V.A. 1984 nr. 50, ordet CYKLET.
 Med skrivelse af 14. august 1984 har De imødegået den indsigelse, der af  

 Dansk Sprognævn er nedlagt mod registreringen af ordet »Cyklet«,  

 der af Dem er anmeldt til registrering under V.A. 1984 nr. 50 for klasse 12:  

 cykler.
 Indsigelsen er begrundet med, at ordet »Cyklet« er en naturlig  

 orddannelse for en lille cykel på linie med ordet »Korselet« for et  

 lille korset og ordet »Støvlet« for en lille eller lav støvle.  

 Ordet vil derfor i medfør af varemærkelovens § 13 være uegnet til  

 registrering.
I Deres ovennævnte skrivelse af 14. august 1984 har De imødegået  

 indsigelsen, idet De har henvist til, at ordet »Cyklet« ikke findes  

 i nogen ordbog og til at ordet »Cyklette« i forvejen er  

 registreret.
Desuden anfører De, at der er eksempler på, at der allerede  

 findes varemærker med samme form for orddannelse, idet De vedlægger  

 etiketter, hvor ordet »Luklet« og ordet »Skrivlet« er  

 anført.
 Sagen er herefter optaget til afgørelse.
Ordet »Cyklet« må anses for en naturlig orddannelse, hvor  

 formindskelsesendelsen er »let« i lighed med f.eks.
Støvlet, lille  

 støvle.
Der må derfor gives Sprognævnet medhold i, at ordet  

 »Cyklet« således kan betegne en lille eller en lav cykel og derved  

 angive varens art og beskaffenhed.
Mærket er derfor uegnet til registrering,  

 og anmeldelsen afslås hermed i medfør af bestemmelsen i lov om varemærker nr.  

 211 af 11. juni 1959 § 13, hvorefter et mærke ikke må registreres, såfremt  

 det angiver varens art eller beskaffenhed.
Det skal tilføjes, at ordet  

 »Cyklette« først blev registreret efter, at anmeldelsen var  

 begrænset til de cykellignende apparater i klasserne 10 og 28, for hvilke det  

 var dokumenteret, at mærket var indarbejdet.
 I anledning af Deres bemærkning i skrivelsen om, at De, uanset om mærket  

 bliver registreret eller ej, vil kunne benytte ordmærket »Cyklet«,  

 skal det meddeles, at da der, som det fremgår af ovennævnte afgørelse, ikke  

 kan opnås eneret til ordet »Cyklet«, medmindre mærket kan  

 dokumenteres indarbejdet, vil en enkelt næringsdrivende således heller ikke  

 have eneret på betegnelsen, hvorfor De formentlig uden indvending fra anden  

 side vil kunne betegne den af Dem forhandlede cykel som en  

 »Cyklet«.
 P.D.V.
