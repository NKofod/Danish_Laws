Vejledning om ansøgning om godkendelse til tilskud for nye folkehøjskoler Regelgrundlag Folkehøjskoler reguleres af Lov om folkehøjskoler nr. 1605 af 26. december 2013, herefter loven.
 Tilskudsbekendtgørelsen, jf. bekendtgørelse nr. 844 af 26. juni 2014 om tilskud m.v. til folkehøjskoler, herefter bekendtgørelsen.
 Loven og bekendtgørelsen med senere ændringer kan findes på Kulturministeriets hjemmeside, www.kum.dk, under Kulturpolitik/folkehøjskoler/lovgivning og på www.retsinformation.dk.
Grundlæggende betingelser for tilskud til frie kostskoler Folkehøjskoler skal være uafhængige, selvejende institutioner.
Den overordnede ledelse skal varetages af en bestyrelse.
Skolen skal råde over egnede og tilstrækkelige arealer og lokaler i fast ejendom samt egnet og tilstrækkeligt inventar og udstyr.
Skolen skal hovedsageligt udgøre en geografisk og bygningsmæssig enhed.
Skolens midler må alene komme skolens skole- og undervisningsvirksomhed til gode.
Skolen må dog i begrænset omfang anvende egne midler til folkeoplysningsvirksomhed i Danmark.
Indsendelse af ansøgning Ansøgning om godkendelse til tilskud fra nye folkehøjskoler skal være Kulturministeriet i hænde mindst 10 måneder, før den tilskudsberettigende skolevirksomhed ønskes påbegyndt.
Folkehøjskoler kan kun godkendes til tilskud fra den 1. i en måned.
 Ansøgning om godkendelse til tilskud sendes til:
Kulturministeriet Nybrogade 2 1203 København K kum@kum.dk Ansøgningsprocedure En opfyldelse af de frister, der er fastsat i bekendtgørelsen for indsendelse af ansøgning, sidestilles ikke med en godkendelse til tilskud.
Opfyldelse af fristerne er alene en betingelse for at få en ansøgning om godkendelse til tilskud af en ny folkehøjskole behandlet af Kulturministeriet.
Når ministeriet har modtaget materiale i henhold til de angivne frister, vil ministeriet behandle materialet i henhold til, om der er væsentlige mangler ved det indsendte materiale.
Hvis ikke der er væsentlige mangler, anses fristerne for overholdt.
Hvis der er væsentlige mangler ved det indsendte materiale, og skolen ikke kan nå at imødegå manglerne inden den fastsatte frist, anses fristen ikke for at være overholdt.
 Ministeriet vil ofte have kommentarer og bemærkninger til det indsendte materiale, som skal rettes til, for at skolen kan blive godkendt til tilskud.
10 måneders frist Ansøgning om godkendelse til tilskud fra nye folkehøjskoler skal være Kulturministeriet i hænde mindst 10 måneder, før den tilskudsberettigende skolevirksomhed ønskes påbegyndt.
 Det skal tydeligt fremgå af ansøgningen, fra hvilken dato skolen ønsker at begynde den tilskudsberettigende virksomhed.
 I forbindelse med ansøgningen, dvs. senest 10 måneder før den tilskudsberettigende skolevirksomhed ønskes påbegyndt, skal følgende materiale sendes til ministeriet:
 1) Projektbeskrivelse, hvor der redegøres for:
 baggrunden for oprettelse af skolen  skolens profil, herunder hvilken undervisning der planlægges 2) Vedtægt i overensstemmelse med standardvedtægten i bilag 1 til bekendtgørelsen.
 Standardvedtægten kan fraviges, men en folkehøjskoles vedtægt kan ikke stride mod standardvedtægten.
 Vedtægten skal være vedtaget på en stiftende generalforsamling eller et stiftende repræsentantskabsmøde.
 3) Udfyldt skema med stamoplysninger i overensstemmelse med bilag 2 til bekendtgørelsen.
 4) Referat af stiftende og eventuelle efterfølgende generalforsamlinger/repræsentantskabsmøder.
 5) Referat af bestyrelsesmøder.
 6) Bestyrelsesformandens og to bestyrelsesmedlemmers underskrift på, at alle skolekreds-/repræsentantskabsmedlemmer har indbetalt tilskud eller kontingent.
 7) Erklæringer fra bestyrelsesmedlemmerne i overensstemmelse med bilag 3 til bekendtgørelsen om, at de i lovens § 6, stk. 2 og 3, nævnte habilitetskrav er opfyldt.
 8) Bygningstegninger og matrikelkort, jf. bekendtgørelsens § 5.
 Tegninger skal angive undervisnings-, kostforplejnings- og opholdsarealer, toilet og badefaciliteter samt antal elevsengepladser og skal endvidere angive omfanget og placeringen af udendørs opholdsarealer.
 Ved bedømmelsen af ejendommen påser ministeriet, at følgende krav er opfyldt, for at institutionen kan godkendes til tilskud:
 Undervisnings-, kostforplejnings- og opholdsarealer, toilet- og badeforhold og elevværelser skal være egnede og tilstrækkelige i forhold til det planlagte antal elever og den planlagte undervisning, og skolen skal råde over egnet og nødvendigt udstyr og inventar.
 Et elevværelse med plads til en, to eller tre elever skal normalt omfatte henholdsvis mindst 7, 12 eller 15 m2 og kunne indeholde mindst et skab, et bord og en stol pr. sengeplads.
Ved vurderingen af værelsets egnethed lægges der vægt på, at senge ikke placeres under vinduer eller foran varmeapparater.
Hvis en seng placeres under en skråvæg, så skal det være muligt at sidde oprejst i sengen uden at støde mod skråvæggen.
Installation af køjesenge med henblik på at opfylde kravene kan ikke godkendes.
 Toilet- og badefaciliteter skal ligge i umiddelbar nærhed af elevværelserne, og der må højst være 6 elever pr. bad og toilet.
 Elevværelser og forstander- og lærerboliger skal ligge i umiddelbar tilknytning til undervisnings-, kostforplejnings- og opholdsarealerne.
Bygninger og arealer skal være til disposition for skolevirksomheden.
Det forudsættes, at der i forhold til skolens elevtal er tilstrækkelige udendørs opholdsarealer til rådighed i umiddelbar tilknytning til bygningerne.
Elevværelser, forstander- og lærerboliger, kostforplejnings og udendørs og indendørs opholdsarealer, undervisningslokaler m.v. skal udgøre en geografisk og bygningsmæssig enhed.
Det kan f.eks. ikke forventes godkendt, at en skole ligger på begge sider af en større vej.
 Skolen skal råde over mindst 2 familieboliger til forstander, heltidslærere og deltidslærere.
 Bestyrelsen træffer beslutning om, hvorvidt forstanderen skal bo på skolen.
Ved en familiebolig forstås en bolig, som har en kapacitet og en indretning til mindst 2 voksne og 2 børn.
Den ene bolig skal være på mindst 90 m2, og den anden skal være på mindst 110 m2.
 I forbindelse med godkendelsen af skolen til tilskud fastsætter ministeriet skolens elevsengepladskapacitet.
 9) Kopi af købsaftale, skøde, lejeaftale eller lejekontrakt vedrørende skolens bygninger med tilhørende arealer.
 Hvis skolen ikke oprettes i disse bygninger, skal skolen indsende en ny ansøgning om godkendelse til tilskud.
 10) Etableringsbudget og driftsbudget for de førstkommende tre år med angivelse af udgiften pr. godkendt sengeplads, jf. bekendtgørelsens § 3.
Etablerings- og driftsbudgettet skal sandsynliggøre, at skolen kan begynde sin virksomhed på et rimeligt økonomisk grundlag.
Endvidere skal det fremgå, at udgiften pr. godkendt elevsengeplads til alle løbende ydelser til bygninger og arealer ikke overstiger det på de årlige finanslove fastsatte beløb.
De løbende ydelser omfatter renter, bidrag, provision m.v. af og ordinære afdrag på kreditforenings-, pengeinstitut- og pensionskasselån, lån i andelskasser, flexlån, pauselån, garantilån og lignende, sælgerpantebreve og eventuelle andre pantebreve, leje af bygninger og arealer samt ejendomsskatter og pligtig brandforsikring på ejendommen.
Heri kan fradrages renteindtægter fra bunden kapital og lignende, renter af og afdrag på etableringslån til udgifter pålagt af offentlige myndigheder samt lejeindtægter.
Skolen må dog ikke erhverve bygninger eller arealer med henblik på udlejning, bortset fra tjeneste- og lejeboliger til skolens ansatte, jf. bekendtgørelsens § 6. Renter af lån til finansiering af køb af inventar og udstyr skal ikke medregnes i de løbende ydelser.
 Budgettet må ikke indeholde udgifter og indtægter, der strider mod lovens og vedtægtens formål med skolen, herunder udgifter i strid med tilskudsbetingelsen om, at skolens midler alene må komme skolens skole- og undervisningsvirksomhed til gode.
 11) Årsplan, der indeholder oplysninger om samtlige kurser og øvrige aktiviteter, der planlægges for det første år.
 Årsplanen skal udarbejdes på skemaer udarbejdet af Kulturministeriet. Årsplanen skal desuden udarbejdes i overensstemmelse med ministeriets vejledning til årsplan.
 Vejledningen findes på ministeriets hjemmeside, www.kum.dk.
 12) Foreløbig indholdsplan for alle kurser, som fremgår af årsplanen.
 Indholdsplanerne skal indeholde:
 en beskrivelse af den planlagte undervisnings indhold, omfang og placering  en beskrivelse af det planlagte samvær  en beskrivelse af, hvorledes hvert enkelt kursus opfylder lovens hovedsigte gennem undervisning og samvær  en redegørelse for undervisningens almene perspektiver Indholdsplanerne skal sandsynliggøre, at skolen vil opfylde lovens krav om, at kurserne skal være åbne for alle.
Indholdsplanerne skal udarbejdes i overensstemmelse med ministeriets vejledning om indholdsplaner.
Vejledningen kan findes på ministeriets hjemmeside, www.kum.dk.
 Skolen vil tidligst kunne godkendes til tilskud med virkning fra den 1. i en måned, som ligger 10 måneder efter ministeriets modtagelse af ovennævnte materiale.
Ministeriet anbefaler, at en ansøgning indsendes 11 måneder før den tilskudsberettigende virksomhed ønskes påbegyndt.
Der vil dermed være tid til at indsende supplerende materiale, hvis ministeriet vurderer, at det indsendte materiale ikke opfylder kravene.
3 måneders frist Senest tre måneder før den tilskudsberettigende skolevirksomhed ønskes påbegyndt, skal følgende materiale være Kulturministeriet i hænde:
 1) Årsplan og indholdsplan, der er tilrettet i overensstemmelse med ministeriets anvisninger.
 2) Endelig plan for bygningernes indretning.
Materialet skal kunne danne grundlag for ministeriets endelige afgørelse om godkendelse til tilskud.
Såfremt materialet er mangelfuldt, eller ikke er ministeriet i hænde senest 3 måneder inden den tilskudsberettigende virksomhed ønskes påbegyndt, vil skolen ikke kunne godkendes til tilskud fra den ønskede dato.
Skolen vil da tidligst kunne godkendes til tilskud med virkning fra datoen, som ligger 3 måneder efter ministeriets modtagelse af ovennævnte materiale.
 3) Materiale til brug for beregning af forskud på tilskud, hvis skolen ønsker forskud.
 Forskud udbetales tidligst, når Kulturministeriet har modtaget bankgaranti samt dokumentation for, at lokalerne er endeligt godkendt til formålet af brand-, bygnings- og sundhedsmyndighederne og eventuelt andre myndigheder.
 Tilskud til nye skoler udbetales på betingelse af, at skolen har opnået 24 årselever og har afholdt kursusvirksomhed af mindst 4 ugers varighed i mindst 20 uger i hvert skoleår, heraf skal mindst ét kursus have mindst 12 ugers varighed, jf. lovens § 9, stk. 3, 5 og 6.
 Forskud på tilskud kan dog, jf. bekendtgørelsens § 28, stk. 1, udbetales til en nyoprettet skole og til en skole, der ikke har opnået ret til tilskud i året før finansåret, hvis et pengeinstitut stiller garanti for tilbagebetalingen af de udbetalte beløb.
 Til nye skoler /ydes forskud ud fra det forventede årselevtal i finansåret, jf. lovens § 24, stk. 3.
Det er frivilligt, om en ny skole ønsker at få forskud.
Hvis en ny skole ønsker forskud skal skolen indsende oplysninger i overensstemmelse med ministeriets vejledning om udbetaling af forskud til nye frie kostskoler.
Vejledningen med skemaer fås ved henvendelse til ministeriet.
 Der ydes taxametertilskud til skoler, der har været i virksomhed i hele det skoleår, der slutter i finansåret, ud fra skolens årselevtal i dette skoleår, jf. lovens § 24, stk. 1.
 Til nye skoler  ydes tilskud ud fra det opnåede årselevtal i finansåret, jf. lovens § 24, stk. 2.
Krav om offentliggørelse af dele af skolens materiale Det følger af loven, at visse dele af skolens materiale skal offentliggøres på skolens hjemmeside.
Eksempelvis skal skolens vedtægter være offentliggjort på skolens hjemmeside for at være gældende.
Inden start af den tilskudsberettigende skolevirksomhed Inden start af den tilskudsberettigende skolevirksomhed skal dokumentation for, at lokalerne er endeligt godkendt til formålet af brand-, bygnings- og sundhedsmyndighederne og eventuelt andre myndigheder være Kulturministeriet i hænde.
Forskud på tilskud udbetales tidligst, når Kulturministeriet har modtaget denne dokumentation.
Godkendelse Når alt materiale er Kulturministeriet i hænde i henhold til de fastsatte frister, vil ministeriet kunne godkende skolen til tilskud til folkehøjskoler under forudsætning af, at materialet er i overensstemmelse med reglerne som beskrevet i loven og bekendtgørelsen.
Er der mindre ændringer til det indsendte materiale, der kræves ændret af Kulturministeriet, som for eksempel vedtægtsændringer, der kan ændres ved allonge, vil Kulturministeriet kunne give en godkendelse på vilkår om, at lovens krav bliver opfyldt ved, at ændringerne indsendes til ministeriet inden for en angivet frist.
Bortfald af ansøgning om godkendelse til tilskud En ansøgning om godkendelse til tilskud bortfalder, hvis skolen ikke har påbegyndt den tilskudsberettigende skolevirksomhed senest 24 måneder efter, at ansøgning om tilskud er Kulturministeriet i hænde.
Bortfald af godkendelse til tilskud En godkendelse til tilskud bortfalder, hvis skolen ikke inden fire måneder efter godkendelsestidspunktet har påbegyndt en tilskudsberettigende aktivitet.
