 En tv-reklame for Vax støvsugere, der angav at støvsugeren indeholdt  

 et effektivt 3-dobbelt allergifilter, blev af Sundhedsstyrelsens reklamenævn  

 anset for at være i strid med lægemiddellovens § 26, der indeholder et forbud  

 mod at reklamere for andre varer end lægemidler som værende forebyggende,  

 lindrende eller virksomme mod sygdomme.
 Nævnet tilsluttede sig Sundhedsstyrelsens vurdering af det påklagede  

 reklameindslag.
 Med skrivelse af 15. november 1990 har Radio- og TV-Reklamenævnet via  

 Forbrugerstyrelsen modtaget en klage af 5. november 1990 fra advokat Richard  

 Petersen over et reklameindslag for Vax støvsugere, udsendt i TV 2.
 Advokat Richard Petersen mener, at de i reklameindslaget indeholdte  

 oplysninger om, at Vax støvsugereren indeholder et »effektivt 3-dobbelt  

 allergifilter«, sandsynligvis er i strid med såvel lægemiddelloven som  

 markedsføringsloven.
 TV2 Reklame A/S er med skrivelse af 29. november 1990 blevet anmodet om en  

 udtalelse vedrørende klagen.
TV2 Reklame anfører i svarskrivelse af 14. december 1990, at TV2 Reklame  

 generelt er påpasselig med anvendelsen af ordet allergi i reklameindslag,  

 især hvis produkter annonceres med udtrykket »allergitestet«.
TV2  

 Reklame har dog ikke fundet anledning til at kræve yderligere  

 konkretiseringer i forbindelse med tv-reklamen for Vax støvsugere.
 Sagen er derefter med skrivelse af 17. december 1990 sendt til udtalelse  

 hos Sundhedsstyrelsen.
 Sundhedsstyrelsen oplyser i sit svar af 21. december 1990, at den  

 påklagede reklame har været forelagt Sundhedsstyrelsens Reklamenævn, der med  

 henvisning til reklamens anvendelse af ordet »allergifilter« fandt  

 reklamen i strid med § 26 i lægemiddelloven, der indeholder et forbud mod  

 direkte eller indirekte at reklamere for andre varer end lægemidler som  

 værende forebyggende, lindrende eller virksomme mod sygdomme, eller i  

 reklamer at benytte udtryk, der direkte eller indirekte giver indtryk af en  

 medicinsk eller biologisk virkning.
 Sundhedsstyrelsen, der er enig i Reklamenævnets vurdering, har i  

 forlængelse heraf med brev af 21. december 1990 anmodet sælgeren af Vax  

 støvsugere, firmaet Dan Vac, om straks at ophøre med den ulovlige  

 reklamering.
 Radio- og TV-Reklamenævnet har behandlet klagen og har truffet følgende  

 afgørelse:
 Nævnet, der lægger Sundhedsstyrelsens vurdering af det påklagede  

 reklameindslag til grund, finder at reklameindslaget er i strid med § 1 i  

 bekendtgørelse om indholdet af reklameindslag, der bringes i TV 2.
