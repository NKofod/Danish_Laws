Nr LSF 164 Forslag til Lov om overdragelse af Aalborg og Odense Lufthavne Fremsat af trafikministeren (Bjørn Westh) den 6. februar 1997 Vedtaget ved tredjebehandling den 3. april 1997 Lov nr. 293 af 28/04/1997 § 1. Trafikministeren bemyndiges til at overdrage Aalborg og  

 Odense Lufthavne til kommuner eller kommunale fællesskaber, jf. § 60 i lov om  

 kommunernes styrelse.
 Stk. 2. Overdragelserne sker vederlagsfrit for de pågældende  

 kommuner eller kommunale fællesskaber og i øvrigt på vilkår, som  

 trafikministeren fastsætter.
 Stk. 3. Ved overdragelsen indtræder kommunen eller det kommunale  

 fællesskab i statens rettigheder og forpligtelser vedrørende den pågældende  

 lufthavn med undtagelse af de forpligtelser, der påhviler staten i medfør af  

 § 3, stk. 3.
 § 2. Kommunale fællesskabers vedtægter og ændringer i disse skal  

 godkendes af de kommunale tilsynsmyndigheder samt af trafikministeren.
§ 3. De statstjenestemænd, der ved kommuners eller kommunale  

 fællesskabers overtagelse af driften gør tjeneste ved Aalborg og Odense  

 Lufthavne, bevarer deres ansættelsesforhold til staten.
Tjenestemændene er i  

 dette ansættelsesforhold forpligtet til fortsat at gøre tjeneste ved den  

 lufthavn, hvor de gør tjeneste på tidspunktet for overdragelsen.
 Stk. 2. Kommunerne eller de kommunale fællesskaber tilbyder de i  

 stk. 1 nævnte tjenestemænd overgang til ansættelse i kommunen eller det  

 kommunale fællesskab.
 Stk. 3. Til de tjenestemænd, der ikke ønsker at overgå til  

 ansættelse efter stk. 2, udbetaler staten løn m.v. og afholder udgifter til  

 pension i overensstemmelse med reglerne i tjenestemandslovgivningen.
Stk. 4. Kommunerne eller de kommunale fællesskaber refunderer fra  

 overtagelsen af driften staten de lønninger m.v., der udbetales i henhold til  

 stk. 3, og indbetaler løbende pensionsbidrag til staten for den  

 pensionsalder, tjenestemændene optjener fra overtagelsen.
Pensionsbidrag  

 fastsættes af finansministeren.
 § 4. Loven træder i kraft dagen efter bekendtgørelsen i  

 Lovtidende.
Oprindeligt fremsat forslag § 1. Trafikministeren bemyndiges til at overdrage Aalborg og  

 Odense lufthavne til kommuner eller kommunale fællesskaber, jf. § 60 i lov om  

 kommunernes styrelse.
 Stk. 2. Overdragelserne sker vederlagsfrit for de pågældende  

 kommuner eller kommunale fællesskaber og iøvrigt på vilkår, som  

 trafikministeren fastsætter.
 Stk. 3. Ved overdragelsen indtræder kommunen eller det kommunale  

 fællesskab i statens rettigheder og forpligtelser vedrørende den pågældende  

 lufthavn med undtagelse af de forpligtelser, der påhviler staten i medfør af  

 § 3, stk. 3.
 § 2. Kommunale fællesskabers vedtægter og ændringer i disse skal  

 godkendes af de kommunale tilsynsmyndigheder samt af trafikministeren.
§ 3. De statstjenestemænd, der ved kommuners eller kommunale  

 fællesskabers overtagelse af driften gør tjeneste ved Aalborg og Odense  

 lufthavne, bevarer deres ansættelsesforhold til staten.
Tjenestemændene er i  

 dette ansættelsesforhold forpligtet til fortsat at gøre tjeneste ved den  

 lufthavn, hvor de gør tjeneste på tidspunktet for overdragelsen.
 Stk. 2. Kommunerne eller de kommunale fællesskaber tilbyder de i  

 stk. 1 nævnte tjenestemænd overgang til ansættelse i kommunen eller det  

 kommunale fællesskab.
 Stk. 3. Til de tjenestemænd, der ikke ønsker at overgå til  

 ansættelse efter stk. 2, udbetaler staten løn m.v. og afholder udgifter til  

 pension i overensstemmelse med reglerne i tjenestemandslovgivningen.
Stk. 4. Kommunerne eller de kommunale fællesskaber refunderer fra  

 overtagelsen af driften staten de lønninger m.v., der udbetales i henhold til  

 stk. 3, og indbetaler løbende pensionsbidrag til staten for den  

 pensionsalder, tjenestemændene optjener fra overtagelsen.
Pensionsbidrag  

 fastsættes af finansministeren.
 § 4. Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger til lovforslaget.
 1. Indledning.
Aalborg og Odense lufthavne har siden oprettelsen i 1940'erne været drevet  

 af staten ved Statens Luftfartsvæsen (SLV). Driften har igennem årene været  

 underskudsgivende for staten, og som nævnt i regeringens redegørelse  

 »Trafik 2005« af december 1993 har det været overvejet, hvorvidt  

 disse lufthavne på længere sigt skal drives i rent statsligt regi.
For  

 Aalborg Lufthavns vedkommende har der dog i 1995 og 1996 kunnet konstateres  

 et overskud som følge af den seneste tids stigning i trafikken.
 I modsætning til lufthavnen på Bornholm og Vagar Lufthavn på Færøerne, der  

 også drives af SLV med betydelige underskud, men hvor staten på grund af  

 disse områders beliggenhed kan siges at have et særligt ansvar for  

 eksistensen af rimelige transportmuligheder til resten af landet, kan driften  

 af Odense Lufthavn og af den civile del af Aalborg Lufthavn ikke længere  

 anses for en statsopgave.
De øvrige lufthavne i Jylland er i sin tid anlagt på kommunalt initiativ -  

 nogle ved medbenyttelse af de militære flyvestationer - og har siden været  

 drevet i rent kommunalt regi.
Som følge af forsvarets tilstedeværelse i  

 Aalborg har Aalborg Lufthavn siden 1952 været drevet i samdrift med  

 Flyvestation Aalborg for så vidt angår benyttelsen af fælles faciliteter og  

 tjenesteydelser.
Der findes imidlertid i dag ingen trafikal begrundelse for,  

 at den civile del af Aalborg Lufthavn fortsat bør drives af staten.
Ved tilvejebringelsen af den faste forbindelse over Storebælt vil Odense  

 Lufthavn ikke længere kunne betragtes som et nødvendigt led i landets samlede  

 trafikinfrastruktur, hvorimod lufthavnen fortsat må forventes at kunne spille  

 en nyttig rolle i opfyldelsen af det fynske lokalsamfunds - og især  

 erhvervsvirksomhedernes - transportbehov.
Det vil derfor være naturligt, at  

 lufthavnen nu overtages af lokalsamfundet.
 For Aalborg Lufthavns vedkommende har der på initiativ af Aalborg  

 Erhvervsråd været ført forhandlinger mellem Aalborg Kommune,  

 Trafikministeriet og Forsvarsministeriet om vilkårene for overdragelse af den  

 civile del af lufthavnen til drift i kommunalt regi.
Der er herved opnået enighed om, at overdragelsen som udgangspunkt skal  

 omfatte terminalbygningen, hangarer og andre bygninger med de arealer, som er  

 nødvendige for driften af den civile lufthavn, samt landingshjælpemidler,  

 rullende materiel og inventar.
Den endelige afgrænsning af bygninger og  

 arealer vil dog blive fastlagt ved indgåelse af aftale med forsvaret om den  

 fortsatte civile benyttelse af lufthavnen, jf. nedenfor.
På grund af den  

 militære benyttelse af lufthavnen beholder staten landingsbanerne samt  

 kontroltårnet med tilhørende udstyr.
Kommunen eller det kommunale fællesskab indgår aftale med forsvaret om den  

 fortsatte civile benyttelse af lufthavnen og om forsvarets levering af  

 tjenesteydelser til selskabet og betalingen herfor.
Forsvaret overtager i den  

 forbindelse ansvaret for levering af flyvesikringstjeneste (indflyvnings- og  

 tårnkontroltjeneste) for den civile trafik, idet udførelsen af denne opgave  

 indtil videre varetages af SLV, som fra Aalborg yderligere varetager visse  

 landsdækkende kontrolopgaver for den overflyvende trafik.
 Aalborg Erhvervsråd og Aalborg Kommune har ønsket overdragelsen af  

 lufthavnen gennemført med virkning fra 1. januar 1997 i økonomisk henseende.
Indtil 1995 har driften af lufthavnen givet underskud - i 1992 således 9,3  

 mill. kr. efter forrentning og afskrivning af investeringer.
I de følgende år  

 faldt driftsudgifterne noget dels i kraft af forskellige  

 effektiviseringsforanstaltninger, dels ved en revision af fordelingsnøgler  

 internt i SLV.
I 1995 konstateredes for første gang et overskud på 0,8 mill.  

 kr. efter forrentning og afskrivning.
I anden halvdel af 1996 skete der en  

 væsentlig stigning i rute- og chartertrafikken på lufthavnen, hvilket for  

 året 1996 resulterede i et overskud på ca. 5 mill. kr. efter forrentning og  

 afskrivning.
Antallet af ansatte ved selve lufthavnsdriften svarer til 33 årsværk.
Af  

 de ansatte er 27 statstjenestemænd.
Udover dette personale er der på  

 lufthavnen beskæftiget 32 SLV-medarbejdere ved udførelse af  

 flyvesikringstjeneste og teknisk vedligeholdelse af kontroludstyr m.v.
Dette  

 personale vil ikke blive omfattet af overdragelsen, men vil indtil videre  

 fortsætte i deres tjeneste, idet flyvesikringstjenesten som nævnt ovenfor  

 foreløbig skal udføres af SLV i henhold til aftale med forsvaret.
 I løbet af de kommende måneder forventes der tilvejebragt klarhed over,  

 hvilke kommuner der måtte ønske at gå ind som deltagere i et kommunalt  

 fællesskab.
 For Odense Lufthavns vedkommende har spørgsmålet om lokalsamfundets  

 overtagelse af lufthavnen siden 1994 været genstand for forhandling mellem  

 Trafikministeriet og Fyns Amtskommune, og på foranledning af en henvendelse  

 fra Bogense, Otterup og Søndersø kommuner til Trafikministeriet har der været  

 foretaget en analyse af de økonomiske vilkår for driften af lufthavnen efter  

 ibrugtagningen af den faste forbindelse over Storebælt.
 På baggrund af den forventede nedgang i trafikken på lufthavnen som følge  

 af åbningen af jernbaneforbindelsen over Storebælt i 1997 og af  

 vejforbindelsen i 1998 må der regnes med årlige driftsunderskud af en  

 størrelse, de tre kommuner ikke vil kunne bære alene, og med henblik på en  

 vurdering af mulighederne for at inddrage en videre kreds af de fynske  

 kommuner har Fyns Amtskommune i efteråret 1996 nedsat en arbejdsgruppe til at  

 overveje spørgsmålet om overtagelse af lufthavnen.
 Under hensyn til det forventede økonomiske resultat af den videre drift af  

 lufthavnen samt i betragtning af, at landingsbanen trænger til ny belægning,  

 formentlig senest i 1998, og at der i den forbindelse skal etableres et af  

 miljømyndighederne krævet opsamlingsanlæg for urea (til afisning af banen),  

 har Trafikministeriet stillet i udsigt, at staten vil bekoste de dermed  

 forbundne udgifter - ca. 15 mill. kr. - når investeringerne bliver aktuelle.  

 Herved er forudsat, at der forinden er opnået enighed i lokalsamfundet om  

 oprettelse af et kommunalt fællesskab til videre drift af lufthavnen.
 Hvis det viser sig, at der ikke er tilstrækkelig interessse i  

 lokalsamfundet for en overtagelse af lufthavnen, har Trafikministeriet ikke  

 til hensigt at foretage de nævnte investeringer, og det vil derefter afhænge  

 af landingsbanens tilstand, hvor længe lufthavnen vil kunne holdes åben for  

 trafik.
Underskuddet ved driften af lufthavnen udgjorde i 1996 3,6 mill. kr. efter  

 forrentning og afskrivning.
Det må formodes, at den forventede nedgang i  

 trafikken efter ibrugtagningen af Storebælt-forbindelsen vil medføre en  

 dertil svarende nedgang i indtægterne.
Antallet af ansatte ved selve lufthavnsdriften svarer til 33 årsværk.
Af  

 de ansatte er 26 statstjenestemænd.
Lige som på Aalborg Lufthavn er der på  

 Odense Lufthavn beskæftiget SLV-medarbejdere i flyvekontroltjenesten, som  

 ikke vil blive omfattet af en overdragelse af lufthavnen til drift i  

 kommunalt regi.
 2. Forslagets økonomiske og administrative konsekvenser.
Overdragelsen af hver af de to statslufthavne til drift i kommunalt regi  

 vil blive forelagt Folketingets Finansudvalg ved særskilte aktstykker, hvori  

 de bevillingsmæssige vilkår og hovedindholdet af aftalerne mellem parterne  

 fremgår.
På finansloven bidrager Aalborg Lufthavn til SLV's økonomi med et  

 overskud, mens Odense Lufthavn belaster SLV's økonomi med et underskud.
Det  

 forudsættes, at SLV holdes økonomisk neutral for overdragelserne, og de  

 bevillingsmæssige konsekvenser heraf vil fremgå af aktstykkerne.
I  

 administrativ henseende bemærkes, at lufthavnsafgifterne for de to lufthavne  

 efter overdragelsen ikke skal godkendes af Folketingets Finansudvalg i  

 henhold til luftfartslovens § 71, stk. 1, 2. pkt., men kun af  

 trafikministeren.
 3. Forslagets erhvervsøkonomiske og miljømæssige konsekvenser.
Overdragelsen af lufthavnene til lokale kommuner eller kommunale  

 fællesskaber vil give de lokale myndigheder mulighed for gennem investeringer  

 og driftsmæssige ændringer dels at imødekomme konkrete ønsker fra det lokale  

 erhvervsliv, dels gennem en udvikling og markedsføring af lufthavnen at søge  

 at tiltrække mere trafik.
Selve overdragelsen af de to lufthavne skønnes ikke  

 at ville have miljømæssige konsekvenser.
 4. Forslagets forhold til EU-retten.
Overdragelsen af de to lufthavne fra staten til kommuner eller kommunale  

 fællesskaber må betragtes som en administrativ omlægning af offentlige  

 infrastrukturelle opgaver, svarende til hvad der i tidens løb er gennemført  

 på andre områder.
Overdragelse af værdier i forbindelse med en sådan  

 omlægning vurderes ikke at være omfattet af EF-Traktatens statsstøtteregler,  

 hvis formål er at forhindre forvridning af konkurrenceforhold.
Tværtimod vil  

 der ved omlægningen blive tilvejebragt ligestilling med de øvrige kommunalt  

 drevne provinslufthavne.
Trafikministeriets afholdelse af udgifterne til  

 fornyelse af banebelægningen og etablering af spildevandsanlæg på Odense  

 Lufthavn vurderes heller ikke som statsstøtte, idet der er tale om  

 investeringer, som staten under alle omstændigheder selv skulle foretage,  

 hvis lufthavnen skulle drives videre i statsligt regi.
 5. Høring.
Lovforslaget har været til høring i Statsministeriet, Justitsministeriet,  

 Finansministeriet, Forsvarsministeriet, Indenrigsministeriet,  

 Erhvervsministeriet, Udenrigsministeriet, Statens Luftfartsvæsen og Danmarks  

 Meteorologiske Institut.
Endvidere er forslaget forelagt for Nordjyllands  

 Amtskommune, Fyns Amtskommune, Aalborg, Bogense, Odense, Otterup og Søndersø  

 kommuner samt Luftfartsvæsenets Personaleforening under CO II og  

 Luftfartsvæsenets Personaleforbund under Statsansattes Kartel.
 Bemærkninger til lovforslagets enkelte bestemmelser.
 Til § 1.
Som det fremgår af de almindelige bemærkninger har der gennem længere tid  

 været ført forhandlinger med repræsentanter for interesserede kommuner om  

 overdragelse af lufthavnene.
Efter forslaget får trafikministeren  

 bemyndigelse til at effektuere overdragelserne, når de respektive kommuner  

 måtte have truffet beslutning om at ville overtage driften af lufthavnene og  

 tilkendegivet ønske herom.
For Aalborg Lufthavns vedkommende er der tale om overdragelse af  

 bygninger, tekniske anlæg, materiel og inventar, hvis bogførte værdi pr. 31.  

 december 1996 udgør i alt 22.813.204 kr.
For Odense Lufthavns vedkommende,  

 hvor der er tale om overdragelse af lufthavnen i sin helhed med alt tilbehør,  

 udgør den bogførte værdi pr. 31. december 1996 11.393.788 kr.
I forbindelse med begge overdragelser skal der føres nærmere forhandlinger  

 om vilkårene; bl.a. vil det blive stillet som betingelse, at staten kan kræve  

 det overdragne tilbage i tilfælde af, at lufthavnsdriften opgives.
Iøvrigt  

 skal kommunerne eller de kommunale fællesskaber opfylde de sædvanlige krav,  

 som SLV stiller til dem, der har koncession til drift af flyvepladser,  

 herunder om indretning og drift.
Lufthavnsafgifterne skal fremdeles godkendes  

 af Trafikministeriet, jf. luftfartslovens § 71. For Aalborg Lufthavns  

 vedkommende kan der i forbindelse med udmatrikulering, efterfølgende  

 anlægsarbejder m.v. opstå visse udgifter, som skal afholdes af kommunen eller  

 det kommunale fællesskab, henholdsvis forsvaret efter nærmere drøftelser  

 mellem parterne.
Ved overtagelsen af lufthavnsdriften overtager kommunen eller det  

 kommunale fællesskab samtlige statens rettigheder og forpligtelser vedrørende  

 den pågældende lufthavn.
Kommunen eller det kommunale fællesskab skal således  

 fuldt ud respektere alle vilkår i kontrakter, overenskomster, lejeaftaler  

 m.v., som er indgået af staten for så vidt angår den pågældende lufthavn,  

 ligesom kommunen eller det kommunale fællesskab indtræder i samtlige statens  

 rettigheder på området.
Debitorskiftet indebærer, at kommunen eller det kommunale fællesskab skal  

 opfylde de forpligtelser, som overtages fra staten.
Opfyldes disse  

 forpligtelser - mod forventning - ikke, og kan kreditorerne ikke opnå  

 fyldestgørelse for deres krav i kommunens eller fællesskabets formue, vil  

 staten normalt ikke være frigjort for sine forpligtelser, medmindre  

 kreditorerne efter almindelige formueretlige regler i det hele må anses for  

 at have accepteret alene at holde sig til kommunen eller det kommunale  

 fællesskab som ny medkontrahent (debitor).
 Til § 2.
 De vedtægter, som fastsættes for kommunale fællesskabers virksomhed, vil  

 indeholde nærmere retningslinier for vedkommende lufthavns drift og tillige  

 bestemmelser om, hvorledes der skal forholdes i tilfælde af, at  

 lufthavnsvirksomheden måtte blive nedlagt.
Ved trafikministerens godkendelse af et kommunalt fællesskabs vedtægter  

 vil det blive påset, at disse er i overensstemmelse med aftalerne om  

 overdragelsen og med luftfartslovens bestemmelser på områder, hvor der kræves  

 tilladelser fra Trafikministeriet eller SLV, herunder bl.a. om fysiske  

 ændringer af lufthavnen, fastsættelse af lufthavnsafgifter, sikkerhedsforhold  

 og ordensforskrifter.
For Aalborg Lufthavns vedkommende skal vedtægterne  

 tillige udformes således, at medbenyttelsen af dele af Flyvestation Aalborg  

 på ingen måde virker begrænsende på løsning af de opgaver, som flyvestationen  

 eller andre dele af forsvaret i øvrigt er pålagt at løse.
 Til § 3.
I forbindelse med en kommunes eller et kommunalt fællesskabs overtagelse  

 af driften af en lufthavn bevarer statstjenestemændene deres hidtidige  

 ansættelsesmæssige status som statstjenestemænd.
De pågældende stillinger  

 opføres fortsat som årsværk i anmærkningerne til finansloven.
Forfremmelser -  

 bortset fra avancement som er naturlig for den pågældende personalekategori -  

 vil dog i intet tilfælde ske på tjenestemandsvilkår, idet  

 tjenestemandsstillingerne nedlægges ved ledighed.
 De pågældende tjenestemænd er forpligtet til fortsat at gøre tjeneste ved  

 lufthavnene, og de har under denne tjeneste som hidtil pligt til at tåle  

 forandringer i stillingen, jf. herved tjenestemandslovens § 12.
Bestemmelsen i § 3 svarer i princippet til de personalemæssige  

 bestemmelser i tidligere gennemførte love om opgaveomlægninger mellem staten  

 og amts- eller primærkommuner samt i forbindelse med omdannelse af  

 statsinstitutioner til aktieselskaber.
Bestemmelsen indebærer, at de på  

 lufthavnen tjenstgørende statstjenestemænd ikke vil have krav på  

 ventepenge/rådighedsløn eller pension som følge af vedkommende kommunes eller  

 kommunale fællesskabs overtagelse af lufthavnen.
 Efter bestemmelsens stk. 2 skal vedkommende kommune eller kommunale  

 fællessskab ved overtagelsen af lufthavnen fremkomme med tilbud til de  

 enkelte statstjenestemænd om overgang til ansættelse i lufthavnsvirksomheden.  

 Accept af dette tilbud vil indebære, at den pågældende herefter med det efter  

 tjenestemandsloven gældende varsel bringer sin ansættelse som  

 statstjenestemand til ophør og indtræder i ansættelsesforhold til vedkommende  

 kommune eller kommunale fællesskab.
 Indtil et ansættelsestilbud fra kommunen eller det kommunale fællesskab  

 måtte være accepteret og tjenestemandsansættelsen bragt til ophør, eller hvis  

 ansættelsestilbuddet ikke accepteres, opretholder de pågældende deres  

 ansættelsesforhold til staten, og staten udbetaler i tiden fra overdragelsen  

 af lufthavnen fortsat løn m.v. og afholder pension til de pågældende i  

 overensstemmelse med reglerne i tjenestemandslovgivningen.
Som nævnt i bestemmelsens stk. 4 refunderer vedkommende kommuner eller  

 kommunale fællesskaber staten de lønninger m.v., der udbetales i henhold til  

 stk. 3 og indbetaler løbende pensionsbidrag til staten for den pensionsalder,  

 tjenestemændene optjener fra overtagelsen.
Det vil også gælde den  

 rådighedsløn, som statstjenestemænd vil have krav på i tilfælde af  

 afskedigelse i forbindelse med en indskrænkning eller fuldstændig nedlæggelse  

 af lufthavnsdriften, såfremt staten ikke kan anvise de pågældende anden  

 passende stilling.
Bestemmelsen om pensionsbidrag svarer til tilsvarende  

 bestemmelser i andre love om overdragelse eller omdannelse af  

 statsinstitutioner.
 For de kontraktansatte medarbejdere på lufthavnene vil bestemmelserne i  

 lov nr. 111 af 21. marts 1979 om lønmodtageres retsstilling ved  

 virksomhedsoverdragelser finde umiddelbar anvendelse.
 Til § 4. Loven træder i kraft dagen efter bekendtgørelsen i  

 Lovtidende.
Skriftlig fremsættelse Trafikministeren (Bjørn Westh):
 Herved tillader jeg mig for det høje Ting at fremsætte:
 Forslag til lov om overdragelse af Aalborg og Odense lufthavne.
(Lovforslag nr.
L 164).
Efter forslaget skal trafikministeren kunne overdrage Aalborg og Odense  

 lufthavne til fortsat drift i kommunalt regi, således som det er tilfældet  

 med de øvrige provinslufthavne, bortset fra lufthavnene på Bornholm og Vagar  

 på Færøerne, hvor statsdriften er begrundet i overordnede  

 infrastrukturpolitiske hensyn.
Overdragelserne skal efter forslaget ske  

 vederlagsfrit og gennemføres kun, hvis kommunerne selv ønsker det.
De statstjenestemænd, der ved overdragelserne er beskæftiget på  

 lufthavnene, er forpligtet til fortsat at gøre tjeneste der.
Hvis de ikke  

 ønsker at modtage tilbud om ansættelse hos vedkommende kommune eller  

 kommunale fællesskab, opretholdes deres ansættelsesforhold til staten, idet  

 de i så fald er forpligtet til at lade sig udlåne med bevarelse af deres  

 tjenestemandsstatus.
 Idet jeg iøvrigt henviser til bemærkningerne til lovforslaget, tillader  

 jeg mig at anbefale lovforslaget til det høje Tings velvillige behandling.
