Skriftlig fremsættelse (24. februar 2011) Fødevareministeren (Henrik Høegh) Herved tillader jeg mig for Folketinget at fremsætte:
Forslag til lov om randzoner (Lovforslag nr.
L 158) Der er her tale om en ny lov, som er en del af gennemførelsen af regeringens og Dansk Folkepartis aftale om Grøn Vækst af 16. juni 2009.
 Med dette forslag etableres der randzoner langs alle vandløb og søer større end 100 m2 i landzone.
 I randzonerne vil der gælde et forbud mod dyrkning, sprøjtning og gødskning, således at der derved skabes en afstand mellem de dyrkede marker og vandløb m.v.
Herved mindskes udvaskningen af nitrat og fosfor til vandmiljøet betydeligt.
Der foreligger ikke fuldstændigt præcise tal for reduktionernes omfang, men ud fra tidligere beregninger skønnes det, at reduktionen vil være på indtil 2550 tons nitrat og indtil 160 tons fosfor årligt.
Randzonerne forudsættes udlagt med en bredde på indtil 10 m.
Den endelige bredde fastlægges, når den igangværende kortlægning af de omfattede bredstrækninger er tilendebragt, således at det samlede udlæg af landbrugsjord til randzoner kommer til at svare til ca. 50.000 ha.
 Loven indeholder en reduktionsbestemmelse, således at randzoneudlægget maksimalt kan udgøre 5 pct. af en given bedrifts samlede areal.
 Undtaget fra randzoneudlægget er arealer, der anvendes til skov, have, park eller lignende samt ikke målsatte vandløb beliggende i marskområder m.v.
 Fødevareministeren vil endvidere konkret kunne undtage arealer, hvor udlægget af randzoner vil ramme enkelte lodsejere uforholdsmæssigt hårdt, f.eks. på arealer med særlige højværdiafgrøder, væksthuse, forsøgsanlæg eller lignende.
 Loven tillader, at der i randzonerne dyrkes vedvarende græs, eller at der i tilknytning til tilsvarende plantninger uden for randzonen etableres flerårige energiafgrøder med visse nærmere bestemte plantearter.
 Disse undtagelser indebærer dog ikke samtidig en undtagelse fra forbuddene mod gødskning og sprøjtning, hvorfor dyrkning af vedvarende græs og flerårige energiafgrøder i randzonerne kun kan ske i en dyrkningsform, hvor der ikke anvendes gødning eller sprøjtning.
 Idet jeg i øvrigt henviser til lovforslagets bemærkninger, skal jeg anbefale lovforslaget til Folketingets velvillige behandling.
