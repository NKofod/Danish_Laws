Skriftlig fremsættelse (19. december 2022) Erhvervsministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om Nordsøenheden og Nordsøfonden (Deltagelse i CO2-lagringsaktiviteter) (Lovforslag nr.
L 6) Socialdemokratiet, Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Liberal Alliance og Alternativet har den 21. juni 2022 indgået aftale om Rammevilkår for CO2-lagring i Danmark  Opfølgning på Danmarks CCS-strategi.
 Aftalen fastlægger en række centrale rammevilkår for CO2-lagring i Danmark med henblik på at understøtte udviklingen af CO2-fangst, -transport og -lagring i Danmark.
 Med lovforslaget udmøntes en del af aftalen ved, at den nuværende lov om Nordsøenheden og Nordsøfonden ændres, således at der skabes hjemmel til Nordsøfondens deltagelse i fremtidige CO2-lagringslicenser og dertil knyttede aktiviteter.
 Nordsøenhedens formål med at skabe værdi for staten af Nordsøfondens deltagelse i efterforskning og produktion af olie og gas udvides med lovforslaget til også at omfatte involvering i enhver form for CO2-lagringsaktiviteter i Danmark.
Nordsøfonden oppebærer i dag indtægter fra salget af sin andel af olie- og gasproduktionen og tariffer.
Der skabes hjemmel til, at Nordsøfonden fremover også kan oppebære indtægter fra sin andel af CO2-lagringsaktiviteterne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
