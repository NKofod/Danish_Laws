 Ankenævnet udtalte i en sag om ansøgning af mærket AUSTER, at dette  

 fandtes egnet til at opfattes som anden mands navn i hht. vml. § 14, stk. 1,  

 nr. 4. En hjemlandsregistrering ansås ikke for at være hjemmel i medfør af  

 vml. § 14, stk. 2 for en udlænding til at få registreret et udenlandsk navn,  

 der kunne findes som navn her i landet.
År 1991, den 26. august afsagde Patentankenævnet (Grønning-Nielsen, Hans  

 Chr.
Thomsen, Finn Mikkelsen) følgende K E N D E L S E i sagen j.nr.
V 10/89:
Klage fra Zygmunt Auster, Hørsholm, v/Advokater Plesner & Lunøe over Patentdirektoratets afgørelse af 25 maj 1989 af varemærkeansøgning nr.  

 4070 1987 fra Siemens Aktiengesellschaft, Forbundsrepublikken Tyskland  

 v/Patentbureau Giersing & Stellinger A/S.
 Den 7. december 1988 bekendtgjordes en af Siemens Aktiengesellschaft,  

 Forbundsrepublikken Tyskland, indleveret ansøgning om registrering af  

 varemærket AUSTER for klasse 9: på databærere oplagrede  

 databehandlingsprogrammer, klasse 16: trykte databehandlingsprogrammer,  

 trykte brugervejledninger hertil og klasse 42: udvikling, udarbejdelse og  

 udlejning af databehandlingsprogrammer.
 Ved skrivelse af 13. december 1988 nedlagde klager indsigelse mod  

 registrering af det ansøgte varemærke under henvisning til varemærkelovens §  

 14, stk. 1, nr. 4, idet varemærket var identisk med hans familienavn.
 Ansøgeren imødegik indsigelsen ved skrivelse af 29. december 1988 og  

 anførte:
 »Under ansøgningens behandling i direktoratet er hverken  

 familienavnet AUSTER eller andet fremdraget som værende til hinder for  

 registrering af det ansøgte mærke, hvilket er bekræftet i direktoratets  

 skrivelse af 3. november 1988.
 Foranlediget af den nedlagte indsigelse har vi sideløbende fået bekræftet  

 i Justitsministeriet, at navnet AUSTER på ansøgningens indleveringstidspunkt  

 den 18. juni 1987 eller senere ikke nyder beskyttelse blandt forbeholdte  

 navne«.
 Ved skrivelse af 5. januar 1989 fastholdt klager sin indsigelse og udtalte  

 bl.a.:
 »Med henvisning til ansøgers fuldmægtigs skrivelse af 29. december  

 1988 skal jeg herved oplyse, at de i skrivelsen indeholdte synspunkter ikke  

 kan have afgørende betydning for direktoratets stillingtagen i sagen.
 Indledningsvis skal jeg fremhæve, at den omstændighed, at direktoratet  

 ikke på et tidligere tidspunkt har nægtet registrering, ikke er ensbetydende  

 med, at registrering ikke kan nægtes efter at modhold efter  

 offentliggørelsen, jfr. varemærkelovens § 20, stk. 2, jfr. § 21, stk. 3.
 Heller ikke den omstændighed, at hverken jeg eller de andre  

 familiemedlemmer har anmodet Justitsministeriet om at notere et forbehold til  

 navnelovens § 7, nr. 3, fordi ingen af os har forestillet os et reelt behov  

 herfor, betyder, at der ikke kan meddeles afslag i henhold til § 14, stk. 1,  

 nr. 4.
Jeg må fortsat gøre gældende, at egentlige personnavne nyder eksklusiv  

 beskyttelse, og at registrering ikke kan finde sted, såfremt »brug af  

 navnet som varemærke kan give anledning til den opfattelse, at der er en  

 forbindelse mellem bærerne af personnavnet og de under mærket forhandlede  

 produkter«.
Jeg skal i denne forbindelse henvise til professor  

 Koktvedgaard's gennemgang i »Immaterialretspositioner side 225 f«  

 samt Rigmor Carlsens' »Varemærker - Registretingspraksis«, side 66  

 ff'.
 Ansøgeren opretholdt ansøgningen ved skrivelse af 28. februar 1989 og  

 udtalte:
»Under henvisning til direktoratets skrivelse af 9. januar 1989 i  

 forbindelse med en indsigelse mod ovennævnte ansøgning fremsender jeg hermed  

 under henvisning til Pariser Konventionens artikel 6 quinquies, A (1), en  

 bekræftet udskrift fra Deutsches Patentamt af den prioritetsgivende  

 hjemlandsregistrering nr. 11 03 115 for varemærket AUSTER.
I denne  

 forbindelse skal jeg tillade mig at anføre, at hjemlandsregistreringen  

 gennemførtes i løbet af nogle uger, og at der ikke er indkommet indsigelser.
Samme artikel i Pariser Konventionen anfører under bogstav B en række  

 undtagelser, som kan begrunde et afslag af en registrering, og her anføres  

 der som tilladt begrundelse: »når de (varemærker) har en sådan natur, at  

 de krænker tredieparts erhvervede (min understregning) rettigheder i det  

 land, hvor beskyttelse fordres«.
Der anvendes udtrykkelig glosen  

 »erhvervede« (acquired) i modsætning til »medfødt« eller  

 »nedarvet«, hvilket mere end antyder, at trediemand, for at  

 forhindre en registrering, må udføre en aktiv handling, in casu f.eks. anmode  

 Justitsministeriet om at få noteret et forbehold i henhold til navnelovens §  

 7, nr. 3. Indsiger påberåber sig, at hverken han eller hans øvrige  

 familiemedlemmer har kunnet forestille sig et reelt behov for en notering.
 Når det tages i betragtning, at indsiger med sin baggrund burde have  

 vidst, at han på baggrund af sit navn - som bl.a. i tysksprogede lande  

 vitterligt har en betydning, dvs. navnet ikke er et egentligt personnavn -  

 før eller siden måtte tage stilling til andres brug af varemærket AUSTER, så  

 foreligger der en situation, som omtalt i Koktvedgaard:  

 Immaterialretspositioner, side 226 f., hvor indsiger »må tåle de  

 ulemper, der er forbundet med at have et sådant navn«, hvilket på godt  

 dansk betyder, at man kan ændre sit efternavn, hvis man er utilfreds med det.
 Konkluderende skal jeg fremføre, at ansøger har en gyldig  

 hjemlandsregistrering og derfor ret til at få sit varemærke registreret her i  

 landet, indsiger har forholdt sig passivt med hensyn til at få sit navn  

 beskyttet, og det ansøgte varemærke er ikke et egentligt personnavn, hvorfor  

 jeg derfor skal henstille, at direktoratet afviser indsigelsen og gennemfører  

 registreringen som ansøgt'.
 Ved skrivelse af 25. maj 1989 afviste Patentdirektoratet indsigelsen med  

 følgende begrundelse:
 »I varemærkelovens § 14 stk. 1 nr. 4 bestemmes, at et varemærke ikke  

 må registreres, når mærket indeholder noget der er egnet til at opfattes som  

 anden mands navn og i § 14 stk. 2 bestemmes, at uanset nævnte bestemmelse kan  

 registrering finde sted, såfremt fornøden hjemmel foreligger, og der ikke er  

 anledning til at antage, at en registrering vil virke vildledende.
Det er direktoratets praksis, at også familienavne, der ikke er  

 forbeholdte, er uegnet til registreting i medfør af ovennævnte  

 lovbestemmelse.
Det skyldes således en fejltagelse, at direktoratet ikke  

 allerede ved sagens behandling fremsatte indvendingern i medfør af  

 bestemmelsen i § 14, stk. 1, nr. 4, men direktoratet var på dette tidspunkt  

 ikke opmærksom på, at navnet var optaget i Telefonbogen.
 Imidlertid har direktoratet gennem en længere årrække anset en udskrift  

 fra ansøgerens hjemland visende, at det pågældende efternavn er registreret  

 der for de ansøgte varer som fyldestgørende hjemmel til at få personnavnet  

 registreret, jfr. ovennævnte bestemmelse i § 14, stk. 2.
 Ansøgerne har som ovenfor nævnt nu indsendt en udskrift af  

 hjemlandsregistret, der viser, at mærket er registreret der, og den  

 indsigelse, der er nedlagt i medfør af bestemmelsen i § 14 stk. 1 nr. 4 kan  

 herefter ikke tages til følge.
Det skal tilføjes, at direktoratet på anmeldelsestidspunktet var opmærksom  

 på, at AUSTER er det tyske ord for »østers«.
Det er dog tvivlsomt,  

 om kendskabet til denne betydning er så udbredt, at ordet AUSTER af den grund  

 ikke er egnet til at opfattes som et personnavn her i landet'.
 Denne afgørelse har klageren ved skrivelse af 14. juli 1989 indbragt for  

 Patentankenævnet med påstand om, at den nedlagte indsigelse tages til følge.
 Klager udtalte i skrivelsen:
 »Det hedder i Karnovs Lovsamling 1986 (bind 3) - note 56 til  

 navnelovens § 16 stk. 2 (pag. 3607) - som følger:
»L 1904 89 indeholdt ingen bestemmelser, som umiddelbart tilsigtede  

 at beskytte private mod uhjemlet brug af deres slægtsnavne, men det antoges,  

 at der ved lovens § 8 i forbindelse med firmal 1889 23 § 10, varemærkel § 2,  

 lbkg. 1959 211 var sket en anerkendelse i dansk ret af den private navneret,  

 således at private ved domstolene kunne få personer, der uden hjemmel i  

 erhvervsøjemed eller på anden måde benyttede det ham lovligt tilkommende  

 slægtsnavn dømt til at ophøre hermed, Borum I, 2. udg 125 ff, Lunøe: Dansk  

 Personnavneret 130 ff.
Det blev udtrykkeligt lovfæstet ved L 1961 § 17 stk.  

 2, hvilken bestemmelse svarer til lovens § 16 stk. 2. Bestemmelsen i § 16  

 stk. 2 tilsigter at værne såvel efternavne som mellemnavne og kunstnernavne  

 (§ 7 stk. 2 nr. 3).« Af navnelovens § 16 stk. 2 fremgår følgende:
»Den, der kan godtgøre, at en anden uberettiget benytter vedkommende  

 navn eller et navn, der har en sådan lighed hermed, at forveksling let kan  

 ske, kan ved dom få den anden tilpligtet at ophøre med brugen af  

 navnet.« Det fremgår hertil svarende af aktieselskabslovens § 153, stk. 2, 2. pkt.  

 og af anpartsselskabslovens § 123, stk. 2, 3. pkt., at der ikke i  

 selskabsnavnet må »optages slægtsnavn ..... der ikke tilkommer  

 selskabet, eller noget som kan forveksles hermed«.
 Hvad der tilsigtes med bestemmelsen i varemærkelovens § 14, stk. 1, nr. 2  

 er hertil svarende.
 Det hedder i øvrigt i tilslutning hertil i betænkning nr. 199 1958  

 vedrørende »En ny dansk lov om varemærker« (pag. 124) som følger:
 »Reglen bestemmer, at varemærket ikke må registreres, når det  

 indeholder noget, der er egnet til at opfattes som anden mands firma eller  

 som anden mands navn eller portræt, og der ikke derved sigtes til forlængst  

 afdøde personer, eller når det ........
Reglen afløser bestemmelsen i den gældende varemærkelovs § 4, nr. 4,  

 hvorefter varemærket ikke må registreres, når det uden hjemmel indeholder  

 portræt af en anden person end anmelderen, eller angivelser, der tydeligt  

 fremtræder som navnet på en anden person eller et andet firma end  

 anmelderens, eller som ....... . I udkastets regel er gjort en udtrykkelig  

 undtagelse for »forlængst afdøde personer«.
Denne tilføjelse  

 betyder ingen ændring i gældende registreringspraksis, idet det som  

 hovedregel har været således, at forlængst afdøde personers navne og  

 portrætter kunne anvendes som varemærker.
Ved navn sigtes ikke blot til borgerligt navn, men også til pseudonym,  

 signatur, artistnavn o.lign. benævnelse, under hvilken nogen, f.eks. en  

 kunstner er blevet kendt.
Også fingerede navne er udelukket fra registrering,  

 hvilket sædvanligt også vil følge af reglen under rubrum 3. Beskyttelsen for  

 navn og firma omfatter i første række danske navne og firmaer, men også  

 udenlandske firmanavne og personnavne omfattes af reglen, jfr.  

 Pariserkonventionens art. 8. ........ .
 Det er ikke nogen betingelse for den navneretlige beskyttelse som  

 omhandlet i navnelovens § 16, stk. 2, i aktieselskabsloven § 153, stk. 2, 2.  

 pkt., i anpartsselskabslovens § 123, stk. 2, 2. pkt. eller i varemærkelovens  

 § 14, stk. 1, nr. 4, at navnet er et i medfør af navnelovens § 7 forbeholdt  

 slægtsnavn.
 Ganske er dette svarende til Patentdirektoratets praksis, hvorefter  

 »også familienavne, der ikke er forbeholdte, er uegnet til  

 registrering«.
 Som iøvrigt udvist af Rigmor Carlsen: Varemærker Registreringspraksis  

 1880-1980 pag. 67, hvor det med min understregning hedder som følger:
 »Forinden det afgøres, om et ord må anses for uegnet til  

 registrering, fordi det er et personnavn, undersøges af direktoratet  

 Justitsministeriets fortegnelse over forbeholdte navne, der årligt kommer i  

 revideret udgave, samt K.T.A.S. telefonbog og KRAKS vejviser«.
 Det er som udvist af varemærkelovens § 14, stk. 1, nr. 4 - relateret til  

 nærværende sag - en betingelse, at ordet AUSTER »er egnet til at  

 opfattes ...... som anden mands navn«.
 Til belysning af hvorledes dette vil/skulle forstås hedder det hos M.  

 Koktvedgaard: Immaterialretspositioner (pag. 226) som følger:
»I erhvervsudøvelsen benyttes der ofte ord, der er eller ligner  

 personnavne.
Hvis en sådan benyttelse er uhjemlet, d.v.s. uden navneretlig  

 adkomst, kan den eller de til navnet berettigede skride ind, bl.a. i medfør  

 af den brede regel i KRL § 9. Herom findes der en omfattende praksis, se til  

 eksempel U 46/448 VL og U 32 32/781 H.
Det er en forudsætning, at der  

 virkelig er tale om et navn i betydningen personnavn, og at der foreligger  

 identitet eller noget dertil nærgrænsende.
Hvis den foreliggende  

 bogstavskombination samtidig er en stedsbetegnelse, et fællesnavn el. lign.  

 må navnebæreren - såvel i som udenfor erhvervsmæssige forhold - tåle de  

 ulemper, der er forbundet med at have et sådant navn, jfr. bl.a.
U 49/408 SH  

 (Linum) og U 39/224 SH Milo, og se på den anden side U 48/1321 ØL (Klitten)  

 og SHT 54/201 (Prom). .............«.
Ganske hertil svarende hedder det i B.
Græsvænge et al.:  

 Aktieselskabsloven med kommentarer (3. udg.) pag. 443 som følger:
»Et slægtsnavn, der tillige har selvstændig betydning som  

 lokalitetsangivelse (f.eks.
Roskilde, Silkeborg, Rold, Hannover) eller  

 fællesbetegnelse (f.eks.
Bager, Vægter, Filt, Stål, Viking, Fox, Gry, Falk,  

 Hermes, Luna, Thor) skal benyttes således, at der ikke sker krænkelse af  

 andres rettigheder (navn, varemærke m.v.) eller opstår vildledende  

 forestilling med hensyn til sted- eller branchetilknytning.
Bærere af sådanne  

 slægtsnavne kan i reglen ikke modsætte sig andres benyttelse af de  

 tilsvarende betegnelser som beskrivende led eller fantasiled i selskabsnavne,  

 hvis brugen ikke kan vække forestilling om et slægtsnavn: U.f.R. 1939.244  

 (Milo), SHT 1948.295 (Linum = hør); U.f.R. 1948.1321 (bærere af slægtsnavnet  

 Klitten kunne forbyde navnet Klittens Konservesfabrik, men ikke  

 Konservesfabrikken Klitten)».
Uanset at »AUSTER er det tyske ord for østers«, er det klagerens  

 opfattelse, at ordet AUSTER er egnet »til at opfattes som et personnavn  

 her i landet«.
Det skal hertil bemærkes, at ordet Østers - i modsætning  

 til slægtsnavnet Øster - ikke er egnet til at opfattes som et personnavn her  

 i landet.
 Den påklagede afgørelse udviser, at Patentdirektoratet alt overvejende har  

 tilsluttet sig de her anførte bemærkninger.
 Af varemærkelovens § 14, stk. 2 fremgår, at »uanset bestemmelserne  

 under 4), 5), 6) og 7) kan registrering finde sted, såfremt fornøden hjemmel  

 foreligger og der ikke er anledning til at antage, at registreringen vil  

 virke vildledende«.
 Henset til hvad der ønskes tilgodeset ved de navneretlige  

 beskyttelsesregler, må der som »fornøden hjemmel« foreligge et  

 samtykke fra den eller de slægtsnavnet navneretligt berettigede.
Benyttelsen er således uhjemlet, hvis den finder sted »uden  

 navneretlig adkomst«, jfr. herved M.
Koktvedgaard som ovenfor citeret.
 Som fornøden hjemmel vil der ifølge Karnovs Lovsamling 1986 (bind 3) note  

 58 til varemærkelovens § 14, stk. 2 (pag. 3357) skulle foreligge en  

 »dom« eller en »samtykkeerklæring fra ældre  

 rettighedsindehavere«.
 Dette er ganske svarende til, hvad der ses anført i Rigmor Carlsen:  

 Varemærker Registreringspraksis 1880-1980, hvor det pag. 70 hedder som  

 følger:
»Hjemmel kan også tænkes at være samtykke fra samtlige myndige bærere  

 af navnet.
Det kan næsten kun lade sig gøre, hvis det er et navn, som er  

 optaget på Justitsministeriets fortegnelse over forbeholdte navne ret kort,  

 før varemærket anmeldes til registrering.
Der må yderligere afgives en  

 erklæring fra anmelderen om, at der ham bekendt ikke er andre bærere af  

 navnet end samtykkegiverne«.
 Det kan ikke antages at en hjemlandsregistrering som af Patentdirektoratet  

 anført - vil kunne træde i stedet herfor.
 Til afgørende støtte for, at der udkræves et samtykke fra den eller de  

 slægtsnavnet navneretligt berettigede, vil der i øvrigt være at hense til  

 Betænkning nr. 199 1958 vedrørende »En ny dansk lov om varemærker«  

 (pag. 126), hvor det hedder som følger:
 »Efter gældende praksis vil i det tilfælde, hvor et anmeldt varemærke  

 kolliderer med de i varemærkeloven indeholdte bestemmelser til værn for  

 privatretlige interesser, samtykke til registreringen fra den pågældende  

 retsindehaver bevirke, at registreringen kan finde sted.
Med hensyn til slægtsnavne bemærkes, at der som regel findes flere, der  

 bærer navnet, hvorfor en enkelt af disse ikke kan disponere over navneretten  

 til skade for de øvrige bærere.
I sådanne tilfælde kan samtykke derfor kun  

 mere sjældent få betydning, f.eks. når navnet gennem sammensætning med  

 fornavn eller portræt åbenbart sigter til den individuelle bærer af navnet,  

 der har givet samtykke til dets anvendelse. .....«.
 Efter klagerens opfattelse savnes der således fornøden hjemmel for at anse  

 »en udskrift fra ansøgerens hjemland visende, at det pågældende  

 efternavn »ord« er registreret der for de ansøgte varer som  

 fyldestgørende hjemmel til at få personnavnet registreret, jfr. ovennævnte  

 bestemmelse i § 14, stk. 2'.
 Patentdirektoratets påberåbte praksis er ikke alene i modstrid med de  

 interesser der ønskes tilgodeset ved de navneretlige beskyttelsesregler; men  

 vil også kunne misbruges til en omgåelse heraf.
 Den af direktoratet påberåbte praksis er så hertil afvigende fra, hvad der  

 fremgår af Rigmor Carlsen: Varemærker Registreringspraksis 1880-1980, hvor  

 det pag. 70 »med min understregning« hedder som følger:
»Udenlandske navne, d.v.s. ord, der fremtræder som efternavne, uden  

 at der ses at være nogen bærer af dem her i landet, behandles i princippet  

 som danske navne.
Anmeldere af sådanne navne, som direktoratet af en eller  

 anden grund har kendskab til, har dog yderligere den mulighed at fremskaffe  

 bevis for, at mærket er registreret i anmelderens hjemland.
Dette kan i visse  

 tilfælde stille udenlandske anmeldere bedre end indenlandske, idet den sidste  

 mulighed ikke foreligger for disse, der som nævnt enten må godtgøre brug  

 eller tilladelse fra bærerne af navnet«.
Hvad der udvises af nærværende sag er ikke hertil svarende.
Idet  

 efternavnet (slægtsnavnet) AUSTER bæres af flere her i landet bosiddende  

 personer, som det eksempelvis udvises af K.T.A.S. navne-bog for København  

 1988/89 sp. 453.
 Ansøgeren har under indsigelsessagen henvist til Pariser Konventionen  

 artikel 6.
 Det heder i tilslutning hertil hos Rigmor Carlsen: Varemærker  

 Registreringspraksis 1880-1980 (pag. 19) som følger:
 »Når et mærke er fundet uegnet til registrering her i landet, gøres  

 det undertiden gældende, at når mærket er registreret i hjemlandet, skal det  

 også i henhold til nævnte bestemmelse i Pariser Konventionen registreres her,  

 med det glemmes, at det hedder i Konventionens artikel 6e B, at et varemærke  

 uanset hjemlandsregistrering dog kan afslås, hvis det »med min  

 understregning« gør indgreb i trediemands rettigheder. ....'.
 Af ansøgeren er anført, at Pariser Konventionen artikel 6e B, nr. 1, er  

 betinget af, »at trediemand, for at forhindre en registrering, må udføre  

 en aktiv handling, in casu f.eks. anmode Justitsministeriet om at få noteret  

 et forbehold i henhold til navnelovens § 7, nr. 3«.
 Det påberåbes til støtte herfor, at der er anvendt »glosen  

 »erhvervede« (acquired) i modsætning til »medfødt« eller  

 »nedarvet«».
Det må efter klagerens opfattelse være udelukket at hense hertil.
Af  

 navnelovens § 1, stk. 1 fremgår, at »et barn får »erhverver  

 sig« ved fødslen forældrenes efternavn, hvis forældrene har samme  

 efternavn'. Er dette ikke tilfældet, følger det af stk. 2, at »de eller  

 den der har forældremyndigheden« kan »vælge om barnet skal have  

 »skal erhverve sig« det efternavn, faderen eller moderen har ved  

 barnets fødsel'.
 Der er ikke efter klagerens opfattelse fornødent belæg for en  

 modsætningsslutning, som af ansøgeren påberåbt.
 Det skyldes da også »en fejltagelse« og ingen  

 modsætningsslutning, »at direktoratet ikke allerede ved sagens  

 behandling fremsatte indvendingen i medfør af bestemmelsen i § 14, stk. 1,  

 nr. 4, men direktoratet var på dette tidspunkt ikke opmærksom på, at navnet  

 var optaget i Telefonbogen »jf. i Justitsministeriets fortegnelse over  

 forbeholdte navne«.
 Den omtalte modsætningsslutning indebærer i øvrigt, at der ikke ville  

 kunne fordres nogen beskyttelse for »medfødte« eller  

 »nedarvede« slægtsnavne henhørende til Justitsministeriet overfor  

 omtalte fortegnelse, da sådanne forbeholdte slægtsnavne alt i 2. generation  

 eller senere ikke »erhverves«.
 Ansøger har ved skrivelse af 19. september 1989 nedlagt påstand om  

 stadfæstelse og bl.a. anført:
 »Det er ikke nogen betingelse for den navneretlige beskyttelse som  

 omhandlet i navnelovens § 16, stk. 2, i aktieselskabslovens § 153, stk. 2, 2.  

 pkt., i anpartsselskabslovens § 123, stk. 2, 2. pkt. eller i varemærkelovens  

 § 14, stk. 1, nr. 4, at navnet er et i medfør af navnelovens § 7 forbeholdt  

 slægtsnavn.
Ligeledes anføres der, at en optagelse i KTAS-navnebog i sig selv er  

 tilstrækkeligt til at forhindre trediemands brug af navnet.
Endvidere  

 fremfører klageren, at ordet AUSTER »er egnet til at opfattes som en  

 anden mands navn«, jfr. varemærkelovens § 14, stk. 1, nr. 4. Klageren  

 fremfører også at benyttelsen af ordet AUSTER er uhjemlet, idet klageren  

 udelukkende anerkender en dom eller en samtykkeerklæring fra ældre  

 rettighedshavere som gyldig hjemmel, og idet klageren ikke anerkender  

 Patentdirektoratets langvarige praksis, som er baseret på Danmarks  

 ratifikation af Pariser Konventionen, og som hævdes at være »i modstrid  

 med de interesser«, der ønskes tilgodeset ved de navneretlige  

 beskyttelsesregler' og »også kunne misbruges til omgåelse heraf«.  

 Endelig anfører klageren, at en navneindehaver ikke behøver at udføre en  

 aktiv handling, for at beskytte sit navn.
Til optagelse i KTAS-navnebogen kræves der ikke dokumentation for  

 abonnentens adkomst til navnet, hvorfor et navn, som er anført hos KTAS, ikke  

 kan eller bør nyde navneretslig beskyttelse, uden yderligere dokumentation  

 for navnebærerens adkomst til navnet.
Der er ikke indgivet nogen  

 dokumentation for klagerens adkomst til at bære et navn besatående af ordet  

 AUSTER, ligesom det overhovedet er tvivlsomt, om ordet kan opfattes som en  

 anden mands navn.
Klageren belyser selv dette med et citat fra M.  

 Koktvedgaard: Immaterialretspositioner (pag. 226), hvor der (med min  

 understregning) anføres:
»Det er en forudsætning, at der virkelig er tale om et navn i  

 betydningen personnavn, og at der foreligger identitet eller noget dertil  

 nærgrænsende.
Hvis den foreliggende bogstavkombination samtidig er en  

 stedsbetegnelse, et fællesnavn el.lign., må navnebæreren - såvel i som  

 udenfor erhvervsmæssige forhold - tåle de ulemper, der er forbundet med at  

 have et sådant navn, jfr. bl.a.
U 49/408 (Linum) og U 39/224 SH (Milo), og se  

 på den anden side U 48/1321 ØL (Klitten) og SHT 54/201 (Prom)».
Dette i forbindelse med den kendsgerning, at klageren har undladt at søge  

 sit navn beskyttet ifølge navnelovens § 7 (klageren påberåber sig, at hverken  

 han eller hans øvrige familiemedlemmer har kunnet forestille sig et reelt  

 behov for en notering), må medføre, at (person)navnebæreren i dette tilfælde  

 må tåle ikke blot de ulemper, som er forbundet med at have et sådant navn,  

 men også må tåle registreringen af det ansøgte varemærke.
Analogt hermed er  

 det i varemærkelovens § 9 anført:
»En yngre ret til et varemærke kan også bestå ved siden af en ældre  

 ret til et dermed forveksleligt mærke, 1) såfremt indehaveren af det ældre ikke inden rimelig tid har taget de  

 nødvendige skridt for at hindre brugen af det yngre mærke, 2) såfremt retten til mærkerne er erhvervet ved brug inden for forskellige  

 dele af landet .....«.
De under 1) anførte skridt kunne i den foreliggende klagesag f.eks. have  

 været en optagelse på Justitsministeriets fortegnelse over beskyttede navne,  

 jfr.
Navnelovens § 7.
 Pariser Konventionen artikel 6 quinquies, anfører i den danske  

 oversættelse (med min understregning):
»A.
Ethvert varemærke, som på foreskreven måde er registreret i  

 hjemlandet, skal med de angivne forbehold modtages til registrering og nyde  

 beskyttelse, således som det foreligger i de andre unionslande.
Disse lande  

 skal dog, førend endelig registrering foretages, kunne kræve tilvejebragt et  

 bevis for registrering i hjemlandet, udstedt af den kompetente myndighed.
Der  

 skal ikke kunne kræves nogen legalisation af dette bevis.
B.
De i nærværende artikel omhandlede varemærker kan kun afslås eller  

 kendes ugyldige i følgende tilfælde:
1. Når de er egnet til at gøre indgreb i rettigheder erhvervet af  

 trediemand i det land, hvor beskyttelsen kræves; 2. Når de savner ethvert særpræg .... .«.
Danmark har (allerede 1894) tilsluttet sig Pariser Konventionen, hvorfor  

 ordet under bogstav A skal tages helt bogstaveligt.
Dette er også indarbejdet  

 i direktoratets praksis, og klagerens uvilje til at betragte en  

 hjemlandsregistrering som gyldig hjemmel er derfor ubegrundet.
Under bogstav  

 B forlanges det som en forudsætning for et afslag eller en  

 ugyldighedskendelse, at det ansøgte varemærke dels gør indgreb, og dels at  

 der overhovedet foreligger nogen rettigheder, som er erhvervet, på det givne  

 område.
Det ansøgte varemærke AUSTER er anmeldt og bekendtgjort for »På  

 databærere lagrede databehandlingsprogrammer« i klasse 9, »Trykte  

 databehandlingsprogrammer« i klasse 16 samt udvikling, udarbejdelse og  

 udlejning af databehandlingsprogrammer' i klasse 42. Den under bogstav B  

 opstillede betingelse er helt analog med bestemmelsen i varemærkelovens § 6,  

 1. punktum: Varemærker anses kun som forvekslelige efter denne lov, såfremt  

 de angår varer af samme eller lignende art.
Denne bestemmelse omfatter også  

 tjenesteydelser.
Inden for de af varemærkeansøgningen omfattede vare- og  

 tjenesteydelser ses der ikke nogen mulighed for, at der kan foreligge et  

 indgreb, altså at varemærket vil være egnet til at gøre indgreb i f.eks.  

 advokatbranchen som helhed.
Ej heller er det oplyst eller dokumenteret, at  

 der i den personkreds, som klageren repræsenterer, er næringsdrivende med  

 software og databehandlingsprogrammel som levevej.
Dette medfører, at det  

 ansøgte varemærke med de anførte vare- og tjenesteydelser ikke kan gøre  

 indgreb eller krænke næringsdrivende, hvorfor det ansøgte mærke ikke er egnet  

 til at gøre indgreb i rettigheder erhvervet af trediemand ....
Med henvisning til den tidligere anførte, analoge bestemmelse i  

 varemærkelovens § 9, nr. 1) får glosen »erhvervet« nu en helt anden  

 betydning end den af klageren fremførte, ifølge hvilken en erhvervet ret  

 forekommer ved passivitet.
Med tolkningen, som støtter sig på analogien med  

 varemærkelovens § 9, ses det, at der må stilles krav om en aktiv handling til  

 sikring af påståede rettigheder.
Dette har ikke fundet sted, og der  

 foreligger derfor ikke nogen erhvervede rettigheder.
Endvidere har klageren  

 ikke dokumenteret nogen rettigheder, men blot støttet sig på en optagelse i  

 KTAS-navnebog, hvortil der ikke forlanges dokumentation for retten til det  

 pågældende navn.
En nødvendig betingelse for anvendelse af bestemmelserne  

 under bogstav B er, at alle tre kan påvises positivt.
Dette er ikke  

 tilfældet, idet ingen af de under bogstav B anførte betingelser er opfyldt,  

 hvorfor en registrering ikke kan nægtes.
Når det ydermere tages i betragtning, at klageren med sin baggrund burde  

 have vidst, at han på baggrund af sit navn som bl.a. i lande, hvor tysk ikke  

 er et egentligt hovedsprog, vitterligt har en betydning, dvs. navnet ikke er  

 et egentligt personnavn - før eller siden måtte tage stilling til andres brug  

 af ordet, AUSTER, så foreligger der en situation, som omtalt i Koktvedgaard:  

 At klageren »må tåle de ulemper, der er forbundet med at have et sådant  

 navn«.' Ankenævnet har behandlet sagen på sit møde den 19. juni 1991.
 Klageren gav ikke møde.
For ansøgeren mødte ingeniør J.H.
Stellinger, der fra de skriftlige indlæg  

 navnlig fremhævede, at der, selv om § 14, stk. 1, nr. 4, måtte være  

 anvendelig, er hjemmel i § 14, stk. 2, til at godkende varemærket.  

 Pariserkonventionens påberåbte bestemmelser er ikke til hinder herfor, idet  

 der ikke er tale om et indgreb i nogen erhvervet ret.
Der foreligger end ikke  

 noget bevis for navneretten eller for, at klageren driver virksomhed på det  

 pågældende område.
 Ankenævnet skal udtale:
Ordet »Auster«, der bæres af personer her i landet som  

 familienavn, findes egnet til at opfattes som anden mands navn og dermed  

 omfattet af varemærkelovens § 14, stk. 1, nr. 4, uden samtidig at have  

 fællesnavns- eller fællesbegrebskarakter.
Det findes ikke godtgjort, at den  

 af ansøgeren påberåbte praksis i medfør af varemærkelovens § 14, stk. 2,  

 omfatter tilfælde, hvor der er bærere af personnavnet her i landet.
Det  

 tilføjes, at en sådan fortolkning - uanset bestemmelsen i  

 Pariserkonventionens art. 6 quinquies A(1) - findes at måtte stride mod art.  

 6 quinquies B(1), idet begrebet »erhvervet« også findes at måtte  

 omfatte (navne)-rettigheder erhvervet ved lov.
Klagerens påstand vil herefter være at tage til følge, hvorfor bestemmes:
 Varemærkeansøgning nr. 4070/87 afslås.
 Grønning-Nielsen.
Hans Chr.
Thomsen.
 Finn Mikkelsen.
 (* 1) Kendelsen har indstiftet en ny praksis hvad angår hjemmel for  

 registrering af fremmed mands navn.
