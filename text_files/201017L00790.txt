Ændringsforslag stillet den 13. april 2011 uden for betænkningen Ændringsforslag til 2. behandling af Forslag til lov om investeringsforeninger m.v.
[af økonomi- og erhvervsministeren (Brian Mikkelsen)] Til § 84 Af økonomi- og erhvervsministeren:
 1) Paragraffen affattes således:
»§ 84. Ved udbud af andele i en investeringsforening, specialforening eller hedgeforening skal foreningen udarbejde et dokument med central investorinformation for hver afdeling eller andelsklasse.
Den centrale investorinformation skal udleveres til interesserede detailinvestorer og skal indeholde information om de væsentlige karakteristika ved foreningen, afdelingen eller andelsklassen, så en detailinvestor kan forstå karakteren af og risiciene ved investering i de andele, de bliver tilbudt.
 Stk. 2. Foreningen skal løbende opdatere de væsentlige dele af den centrale investorinformation.
 Stk. 3. Den centrale investorinformation skal offentliggøres på foreningens hjemmeside.
 Stk. 4. Dokumentet med central investorinformation og senere ændringer heri skal sendes til Finanstilsynet og være modtaget i tilsynet senest 3 dage efter offentliggørelsen.
 Stk. 5. Finanstilsynet fastsætter bestemmelser om indsendelse af den centrale investorinformation til tilsynet.
Stk. 6. Økonomi- og erhvervsministeren fastsætter nærmere regler om indholdet og formen af den centrale investorinformation og udlevering heraf.« [Pligt til opdatering af central investorinformation og bemyndigelse til Finanstilsynet til at fastsætte bestemmelser om indsendelse af dokumenter med central investorinformation] Til § 138 2) I stk. 1 og 3 ændres »afdeling af en investeringsforening« til: »investeringsforening eller en afdeling af en investeringsforening«.
[Korrektion af anvendelsesområdet] Til § 229 3) Nr. 1 affattes således:
»1. I fodnoten til lovens titel ændres »dele af Europa-Parlamentets og Rådets direktiv 2009/11/EF af 16. december 2009« til: »dele af Europa-Parlamentets og Rådets direktiv 2009/111/EF af 16. december 2009«, og »og Europa-Parlamentets og Rådets direktiv 2010/76/EF om ændring af direktiv 2006/48/EF og 2006/49/EF for så vidt angår kapitalkrav vedrørende handelsbeholdningen og gensecuritisationer og tilsyn med aflønningspolitikker (CRD III), EU-Tidende 2010, nr.
L 329, side 3« ændres til: »og Europa-Parlamentets og Rådets direktiv 2010/76/EF af 24. november 2010 om ændring af direktiv 2006/48/EF og 2006/49/EF for så vidt angår kapitalkrav vedrørende handelsbeholdningen og gensecuritisationer og tilsyn med aflønningspolitikker (CRD III), EU-Tidende 2010, nr.
L 329, side 3. I loven er der endvidere medtaget visse bestemmelser fra Europa-Parlamentets og Rådets forordning nr. 1092/2010/EU af 24. november 2010 om makrotilsyn på EU-plan med det finansielle system og om oprettelse af et europæisk udvalg for systemiske risici, EU-Tidende 2010, nr.
L 331, side 1, Europa-Parlamentets og Rådets forordning nr. 1093/2010/EU af 24. november 2010 om oprettelse af en europæisk tilsynsmyndighed (Den Europæiske Banktilsynsmyndighed), om ændring af afgørelse nr. 716/2009/EF og om ophævelse af Kommissionens afgørelse 2009/78/EF, EU-Tidende 2010, nr.
L 331, side 12, Europa-Parlamentets og Rådets forordning nr. 1094/2010/EU af 24. november 2010 om oprettelse af en europæisk tilsynsmyndighed (Den Europæiske Tilsynsmyndighed for Forsikrings- og Arbejdsmarkedspensionsordninger), om ændring af afgørelse nr. 716/2009/EF og om ophævelse af Kommissionens afgørelse 2009/79/EF, EU-Tidende 2010, nr.
L 331, side 48, og Europa-Parlamentets og Rådets forordning nr. 1095/2010/EU af 24. november 2010 om oprettelse af en europæisk tilsynsmyndighed (Den Europæiske Værdipapir- og Markedstilsynsmyndighed), om ændring af afgørelse nr. 716/2009/EF og om ophævelse af Kommissionens afgørelse 2009/77/EF, EU-Tidende 2010, nr.
L 331, side 84. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i loven er således udelukkende begrundet i praktiske hensyn og berører ikke forordningernes umiddelbare gyldighed i Danmark«.« [Korrektion] 4) Nr. 11 affattes således:
 »11. I § 43 indsættes som stk. 5:
»Stk. 5. Økonomi- og erhvervsministeren fastsætter nærmere regler om udlevering af central investorinformation til detailinvestorer ved finansielle virksomheders formidling af andele i investeringsforeninger, specialforeninger og hedgeforeninger.«« [Korrektion som følge af, at der ved lov nr. 1556 af 21. december 2010 blev indsat et stk. 4 i § 43] Bemærkninger Til nr. 1 Med den foreslåede ændring indsættes stk. 2-5 i bestemmelsen, hvorved det tydeliggøres, hvilke opgaver foreningerne har i relation til den centrale investorinformation.
En forening har således pligt til at opdatere de væsentlige dele af den centrale investorinformation løbende.
En opdatering er nødvendig, hvis der f.eks. sker ændringer i en forenings vedtægter, der gennemføres en fusion eller andre ændringer, der må anses som væsentlige for detailinvestorens forståelse af risici og karakteristika ved den relevante afdeling.
En forening har ligeledes pligt til at offentliggøre den centrale investorinformation på sin hjemmeside.
Såfremt en forening har indgået aftale med et investeringsforvaltningsselskab, kan pligten til at offentliggøre den centrale investorinformation opfyldes ved at offentliggøre informationen på investeringsforvaltningsselskabets hjemmeside.
Der stilles endvidere krav om, at foreningerne har pligt til at sende dokumenter med central investorinformation og eventuelle ændringer heri til Finanstilsynet.
Finanstilsynet skal have modtaget det nye eller opdaterede dokument senest 3 dage efter offentliggørelsen.
Det svarer til kravene for indsendelse af prospekter.
Finanstilsynet skal ikke godkende de indsendte dokumenter med central investorinformation, men kan gennemgå de indsendte dokumenter med central investorinformation som led i det almindelige tilsyn med foreningerne.
Det foreslåede stk. 5 giver Finanstilsynet bemyndigelse til at fastsætte bestemmelser om indsendelse af dokumenter med central investorinformation.
Bemyndigelsen vil i praksis blive udformet i overensstemmelse med de tilsvarende bestemmelser for elektronisk indsendelse af prospekter.
Til nr. 2 De foreslåede ændringer skal tydeliggøre, at forbuddet mod at erhverve aktier, der giver investeringsforeningen en betydelig indflydelse på aktieselskabet, også gælder på foreningsniveau og ikke kun på afdelingsniveau.
 Den foreslåede ændring medfører, at bestemmelsen får samme formulering som den gældende § 103, stk. 1 og 3, i lov om investeringsforeninger, specialforeninger samt andre kollektive investeringsordninger m.v.
Til nr. 3 Med ændringen foreslås det, at der foretages en korrektion af direktivets nummer, som ved en fejl blev ændret, i forbindelse med at fodnoten blev nyaffattet ved lov nr. 1556 af 21. december 2010.
 Det foreslås endvidere, at det tilføjes til den allerede eksisterende fodnote, at lov om finansiel virksomhed indeholder gengivelse af visse bestemmelser fra Europa-Parlamentets og Rådets forordninger nr. 1092/2010, nr. 1093/2010, nr. 1094/2010 og nr. 1095/2010 af 24. november 2010. Baggrunden for den foreslåede ændring er, at bestemmelser i forordningerne blev gengivet i lov nr. 1556 af 21. december 2010. Forordningerne var imidlertid ikke optrykt i EU-Tidende i tide til at kunne blive medtaget i noten til lovens titel inden lovforslagets vedtagelse i Folketinget, hvorfor forordningerne foreslås indført ved denne lovændring.
Til nr. 4 Det foreslåede nye stk. 4 i § 43 korrigeres til et stk. 5, fordi der ved lov nr. 1556 af 21. december 2010 blev indsat et stk. 4 i § 43. Der sker ingen materiel ændring af indholdet.
