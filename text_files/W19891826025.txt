 En vognmand fik godkendt fradrag for udgiften til midlertidigt brug af  

 en anden vognmands køretilladelse, idet udgiften blev anset for en  

 lejeudgift.
 Vognmand A klagede for indkomståret 1983 over, at de stedlige  

 skattemyndigheder ikke havde godkendt et af ham foretaget fradrag på 622 kr.,  

 der udgjorde afskrivning med 10 % af 6.220 kr., som han havde betalt for brug  

 af en kørselstilladelse.
 Det var oplyst, at klageren i marts 1983 havde påbegyndt virksomhed som  

 vognmand, men da han på dette tidspunkt endnu ikke havde opnået en  

 kørselstilladelse, havde han betalt 6.220 kr. til en anden vognmand, for at  

 denne skulle stille sin kørselstilladelse til rådighed for klageren, indtil  

 han i 1984 selv fik en tilladelse.
 De stedlige skattemyndigheder havde begrundet den påklagede forhøjelse  

 med, at der ikke var tale om anskaffelse af et driftsmiddel eller andet, som  

 kunne gøres til genstand for afskrivning, men om lån af kørselstilladelsen.
 Klageren påstod over for Landsskatteretten ansættelsen nedsat med det  

 fulde beløb, 6.220 kr., under henvisning til, at beløbet var en lejeudgift,  

 som havde været nødvendig for driften af hans vognmandsforretningg og dermed  

 fradragsberettiget.
 Efter det oplyste måtte udgiften sidestilles med en lejeudgift, der havde  

 direkte relation til årets indkomsterhvervelse, og uanset at en brug af en  

 kørselstilladelse - som sket i det foreliggende tilfælde - næppe var en  

 reglementeret fremgangsmåde, kunne dette efter Landsskatterettens opfattelse  

 ikke bevirke, at udgiften blev frakendt fradragsmulighed som driftsudgift.  

 Den påklagede ansættelse blev derfor i overensstemmelse med klagerens påstand  

 nedsat med 6.220 kr.
 LV 1988, L 4.5.
