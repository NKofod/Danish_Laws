 En ungdomsydelse til en søn, der i indkomståret var fyldt 16 år, og  

 som var udbetalt til moderen, skulle medregnes til privatforbruget efter  

 ligningslovens § 28 - uanset beløbet var overladt sønnen til fri anvendelse.  

 Afskrivninger på driftsmidler blev herefter nedsat.
 LSR 1988-6-443 af 2. september 1988.
 Vognmand A klagede for indkomståret 1985 over, at de stedlige  

 skattemyndigheder under henvisning til bestemmelsen i ligningslovens § 28  

 havde beskåret de af ham ved indkomstopgørelsen foretagne afskrivninger på  

 driftsmidler med 84.659 kr.
Det fremgik af sagen, at klagerens revisor havde opgjort klagerens  

 privatforbrug for 1985 til 113.485 kr.
Dette forbrug var lavere end det i  

 henhold til ligningslovens § 28, stk 4, fastsatte beløb for 1985 på 116.900  

 kr.
 I regnskabets kapitalforklaring var der fejlagtigt ikke medregnet en til  

 klagerens hustru udbetalt ungdomsydelse på 4.700 kr. for ægtefællernes søn.  

 Når der blev korrigeret for dette forhold samt for en mindre difference  

 vedrørende børnetilskud m.v., udgjorde privatforbruget 120.373 kr., og de  

 selvangivne afskrivninger skulle herefter begrænses efter nævnte § 28.  

 Begrænsningen var foretaget med 5%,eller 84.659 kr., som tillagt den  

 selvangivne indkomst på 36.913 kr. gav en ansat indkomst på 121.572 kr.
 Klagerens revisor forklarede, at den modtagne ungdomsydelse på 4.700 kr.  

 af klagerens hustru var blevet overladt til sønnen til køb af et stereoanlæg.  

 Det var de stedlige skattemyndigheders opfattelse, at beløbet måtte anses for  

 en almindelig lejlighedsgave til sønnen, der ved opgørelsen af  

 privatforbruget ikke skulle fragå, og privatforbruget kunne herefter opgøres  

 til de anførte 120.373 kr.
 Klagerens revisor protesterede mod ansættelsen med henvisning til, at der  

 ikke forelå nogen lejlighedsgave, idet prisniveauet herfor i klagerens  

 familie normalt ville være ca. 2-300 kr.
Privatforbruget i henhold til ligningslovens § 28 skal omfatte husstandens  

 samlede forbrug.
Selv om klagerens søn i marts 1985 var fyldt 16 år og efter  

 det oplyste havde været på efterskole, måtte han efter Landsskatterettens  

 opfattelse anses for omfattet af klagerens privatforbrug.
Det var derfor med  

 rette, at den pågældende ungdomsydelse var medtaget i privatforbruget, uanset  

 hvortil beløbet - eller et nogenlunde tilsvarende beløb - var anvendt.
Den  

 påklagede indkomstansættelse blev herefter stadfæstet.
 LV 1987, L 5.8.
