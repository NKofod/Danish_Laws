 I en skrivelse hertil har de spurgt, om en restauratør uden politiets  

 tilladelse kan afholde raflekonkurrence i sin restauration, således at  

 deltagelse er gratis og præmierne er drikkevarer.
 Foreningen af politimestre i Danmark og politidirektøren i København har i  

 anledning af Deres skrivelse udtalt, at rafle-konkurrencer formentlig ikke  

 strider imod konkurrencelovens § 12 om tilgift, at tilladelse efter  

 politivedtægten ikke kan være nødvendig, og at der herefter alene kan blive  

 tale om indskriden efter restaurationslovens § 26, stk. 4, såfremt dette af  

 ordenshensyn viser sig påkrævet.
Handelsministeriet har i sagens anledning udtalt, at ydelsen i form af  

 præmier til vinderne af konkurrencen ikke er omfattet af bestemmelserne i  

 konkurrencelovens § 12 om tilgift, da deltagelse i konkurrencen ikke er  

 betinget af køb af varer i restaurationen.
På baggrund af bestemmelsens  

 forhistorie findes restaurationslovens § 26, stk. 4, ikke at kunne bringes i  

 anvendelse.
Der er herved henvist til bemærkningerne til lovens § 26i  

 betænkning nr. 539/1969 og til den tidligere beværterlovs § 23 som  

 kommenteret af Jørgen Sandholt (1960).
 I den anledning skal man meddele, at den endelige afgørelse af de rejste  

 spørgsmål hører under domstolene, men at justitsministeriet er enig i, at  

 konkurrencen kan afholdes uden politiets tilladelse, og at  

 restaurationslovens § 26, stk. 4, formentlig ikke kan anvendes.
