Nr BTB 40 Betænkning over Forslag til folketingsbeslutning om Danmarks ratifikation  

 af konventionen af 9. december 1994 om sikkerhed for FN-personel samt  

 personel knyttet til FN   

 Nr B 40 1994-95, 1. samling Afgivet af Udenrigsudvalget Afgivet: 19950316 Udvalget har behandlet beslutningsforslaget i nogle møder og har herunder stillet spørgsmål til udenrigsministeren, som denne har besvaret skriftligt.
Spørgsmål og svar er optrykt som bilag til betænkningen.
 Herefter indstiller udvalget forslaget til folketingsbeslutning til  

vedtagelse uændret.
Lotte Henriksen (S) Helen Beim (S) Hans-Pavia Rosing (S) Jytte Madsen (S)  

 Frederik Nørgaard (S) Anni Svanholt (SF) Jørgen Estrup (RV) fmd.
Holger K.  

 Nielsen (SF) Arne Melchior (CD) Knud Enggaard (V) Otto Steenholdt (V) Jens  

 Vibjerg (V) Jens Hald Madsen (V) Agnete Laustsen (KF) Henriette Kjær (KF)  

 Frank Dahlgaard (KF) Pia Kjærsgaard (FP) nfmd.
Enhedslisten havde ikke  

 medlemmer i udvalget.
Bilag Udenrigsudvalgets spørgsmål til udenrigsministeren og dennes svar herpå Spørgsmål nr. 1:
Hvilke oplysninger kan udenrigsministeren give om rækkevidden af  

 konventionens faktiske virkning? Svar:
Konventionen tilsigter at have virkning i relation til alle FN-operationer  

 af fredsbevarende, fredsskabende, humanitær og lignende risikofyldt karakter  

 undtagen sådanne, hvor FN er inddraget i egentlige krigshandlinger af  

 international karakter som Koreakrigen og Golfkrigen.
Dette indebærer, at i  

 alle de nuværende operationer i Bosnien-Hercegovina, i Haiti, i Rwanda, i  

 Angola m.fl. steder er det involverede FN-personel i princippet beskyttet af  

 konventionen, hvilket betyder, at det er strafbart at angribe dette personel  

 eller på anden måde obstruere personellet i udførelsen af deres  

 internationale mandat.
Rækkevidden af konventionens faktiske virkning beror  

 imidlertid på, om konventionen er ratificeret af parterne i en given  

 konflikt, og derefter, om konventionens bestemmelser rent faktisk overholdes.
At belægge de nævnte handlinger med straf er en måde at forsøge at dæmme  

 op for de mange chikanerier og direkte angreb, som FN's fredsbevarende og  

 humanitære operationer har været udsat for gennem de senere år.
Konventionen  

 må derfor ses som et led i de samlede internationale bestræbelser til  

 beskyttelse af FN-personel under udøvelse af deres funktioner.
Målet er, at  

 konventionens budskab bliver hørt, forstået og efterlevet i praksis af de  

 stater og grupper, som berøres af FN's operationer.
 Spørgsmål nr. 2:
Forventes Rusland at ratificere konventionen? Svar:
 Rusland har taget aktivt del i forhandlingerne omkring konventionens  

 udformning og forventes at undertegne konventionen, men har endnu ikke taget  

 stilling til ratifikationsspørgsmålet.
 Spørgsmål nr. 3:
Hvornår forventer udenrigsministeren, at de serbiske bosniere vil  

 ratificere aftalen? Svar:
De serbiske bosniere repræsenterer ikke nogen selvstændig stat og vil  

 derfor ikke skulle ratificere konventionen; dette tilkommer staten  

 Bosnien-Hercegovina.
Men det forandrer ikke ved det forhold, at »angreb  

 mod, eller anden mishandling af personel, som handler på vegne af De Forenede  

 Nationer, er uberettigede og uacceptable, uanset af hvem de er begået«,  

 som det hedder i konventionens 2. præambulære bestemmelse og gentaget  

 ligeledes uden specifik adressat i art. 7, stk. 1.
 Spørgsmål nr. 4:
Hvilke lande forventes at være de første (22) der ratificerer, og hvornår  

 ventes konventionen at have en mere udbredt effekt? Svar:
Endnu har ingen stat ratificeret konventionen.
Derimod har følgende 19  

 lande undertegnet konventionen med forbehold om senere ratifikation (anført i  

 alfabetisk rækkefølge): Argentina, Bangladesh, Brasilien, Canada, Danmark,  

 Finland, Frankrig, Haiti, Italien, Norge, New Zealand, Panama, Portugal,  

 Samoa, Spanien, Sverige, Tyskland, Ukraine, USA.
Forventningen er, at de lande, der har undertegnet, også vil være  

 indstillet på at ratificere - ligesom Danmark.
Herudover er det selvsagt  

 vanskeligt at udtale sig konkret om andre landes forventelige  

 ratifikationsforberedelser.
Men det forhold, at konventionen blev vedtaget  

 uden afstemning i FN's Generalforsamling, dvs. uden at nogen FN-medlemsstat  

 modsatte sig vedtagelsen, peger i retning af, at der er gode udsigter til, at  

 konventionen inden længe kan opnå de 22 ratifikationer og senere hen  

 forhåbentlig kan opnå omtrent universel tilslutning.
Det vil i denne  

 sammenhæng være et konstruktivt signal, hvis Danmark er blandt de første  

 stater, der ratificerer konventionen.
Derved viser vi, hvilken betydning en  

 stat som Danmark, der yder en væsentlig indsats i FN's fredsbevarende  

 arbejde, tillægger virkeliggørelsen af denne konvention.
 Spørgsmål nr. 5:
Hvilken retsstilling har krigsforbrydere i lande, der har ratificeret  

 konventionen sammenholdt med lande, der ikke har? Svar:
For de lande, der har ratificeret konventionen, gælder, at de enten  

 selv skal strafforfølge personer, der har begået de i konventionens art. 9  

 opregnede forbrydelser mod FN og dertil knyttet personel, eller  

 udlevere sådanne personer til strafforfølgning i en anden deltagerstat.
For  

 lande, der ikke har ratificeret konventionen, gælder en sådan forpligtelse -  

 til strafforfølgning eller udlevering - ikke.
Med andre ord, jo flere stater,  

 der ratificerer, jo mere strammes nettet om de personer, der begår  

 forbrydelser mod FN-personel.
 Spørgsmål nr. 6:
Forventes alt FN-materiel i praksis at blive mærket (art. 3)? Svar:
I konventionens art. 3 er det fastsat, at de militære og politimæssige  

 komponenter af en FN-operation samt deres køretøjer, skibe og luftfartøjer  

 skal bære særlige kendetegn.
Endvidere fremgår det, at andet personel og  

 materiel skal være passende identificeret, medmindre andet bestemmes af FN's  

 Generalforsamling.
 Bestemmelsen angiver rammerne for afmærkningen af personel og materiel.  

 Disse rammer skal udfyldes af FN, således at det bedst mulige  

 beskyttelsesniveau tilsikres.
 For at opnå dette formål vil det næppe være nødvendigt at afmærke samtlige  

 materielgenstande.
