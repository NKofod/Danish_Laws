Nr LSF 211 Forslag til Lov om ændring af lov om byfornyelse og boligforbedring  

 (Ændret byrdefordeling ved store ombygningsudgifter) Fremsat af Kirsten Jacobsen (FP) Kim Behnke (FP) Tom Behnke (FP) den 27. februar 1996 § 1 I lov om byfornyelse og boligforbedring, jf. lovbekendtgørelse nr. 820 af  

 15. september 1994, som ændret ved § 7 i lov nr. 385 af 14. juni 1995, § 1 i  

 lov nr. 1064 af 20. december 1995 og § 6 i lov nr. 1082 af 20. december 1995,  

 foretages følgende ændringer:
 1. I § 58 a, stk. 2, indsættes efter  

 »garantiforpligtelsen«: », jf. dog § 66 a, stk. 5«.
 2. I § 66, stk. 1, indsættes efter »staten«:  

 », jf. dog § 66 a, stk. 3 og 4«.
 3. I § 66, stk. 2, indsættes efter »indekslån«:  

 », jf. dog § 66 a, stk. 3«.
4. I § 66, stk. 3, indsættes efter »50 pct.«:  

 », jf. dog § 66 a, stk. 3.«, og efter »75 pct.«  

 indsættes: », jf. dog § 66 a, stk. 6.« 5. I § 66, stk. 4, indsættes efter »staten«:  

 », jf. dog § 66 a, stk. 4«.
 6. Efter § 66 indsættes som nye paragraffer:
» § 66 a.
Overstiger de godkendte forbedringsudgifter til  

 beboelse, jf. § 59, stk. 2, den vejledende udgiftsramme for  

 anskaffelsessummen for almennyttigt byggeri, jf. § 48, stk. 3, i lov om  

 boligbyggeri, tillagt et udfyldningstillæg på 10 pct., finder stk. 2-6  

 anvendelse.
De godkendte forbedringsudgifter tillægges sådanne  

 forbedringsudgifter, som er afholdt på ejendommens beboelse i en periode på  

 indtil 3 år før tidspunktet for kommunalbestyrelsens meddelelse af tilsagn,  

 jf. § 59, stk. 1. Ejendommens beboelsesareal opgøres efter bestemmelserne i  

 Boligstyrelsens bekendtgørelse nr. 311 af 27. juni 1983 om beregning af  

 arealet af boliger og erhvervslokaler.
 Stk. 2. Forskelsbeløb efter stk. 1 omfatter udgifter som nævnt i §  

 59, stk. 5 eller 6. Er disse udgifter mindre end forskelsbeløbet, omfatter  

 forskelsbeløbet tillige udgifter som nævnt i § 59, stk. 3 eller 4.
 Stk. 3. Kommunalbestyrelsen afholder endeligt den i § 59, stk. 5,  

 nævnte erstatning og refunderer statskassen den i § 59 a, stk. 2, nævnte  

 ydelsesstøtte til den del af forskelsbeløbet efter stk. 1, der vedrører  

 udgifter omfattet af § 59, stk. 5 eller 6.
 Stk. 4. Kommunalbestyrelsen refunderer statskassen det i § 59 b,  

 stk. 1, nævnte ydelsesbidrag og den i § 59 a, stk. 1, nævnte ydelsesstøtte  

 til den del af forskelsbeløbet efter stk. 1, der vedrører udgifter omfattet  

 af § 59, stk. 3 eller 4.
 Stk. 5. Det er en betingelse for statens påtagelse af garanti  

 efter § 58 a, stk. 1, at kommunalbestyrelsen påtager sig forpligtelse til at  

 godtgøre statskassen hele statens eventuelle tab som følge af  

 garantiforpligtelsen på den del af lånet, som er omfattet af  

 kommualbestyrelsens refusion efter stk. 3. Den del af lånet, som ikke dækkes  

 af kommunalbestyrelsens forpligtelse, har panteret forud for den dækkede del.
Stk. 6. Tab på garantier efter § 58 for den del af lånet, der er  

 omfattet af kommunalbestyrelsens refusion efter stk. 4, refunderes ikke af  

 staten.
Den del af lånet, som ikke dækkes af kommunalbestyrelsens refusion,  

 har panteret forud for den dækkede del.
 Stk. 7. Boligministeren kan fastsætte nærmere regler om de  

 forhold, der er nævnt i stk. 1-6.
 § 66 b. § 66 a finder ikke anvendelse på bygninger, som på  

 tidspunktet for kommunalbestyrelsens tilsagn efter § 59, stk. 1, er fredede  

 eller bevaringsværdige.
Stk. 2. Boligministeren fastsætter nærmere regler om de forhold,  

 der er nævnt i stk. 1, herunder om afgrænsningen af bevaringsværdige  

 bygninger.« 7. I § 67, stk. 1, indsættes efter 2. pkt. som nyt punktum:
»Beløbet skal tillige omfatte forskelsbeløb efter § 66 a, stk.  

 1.« § 2 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 66 a finder ikke anvendelse på ejendomme, som er  

 omfattet af beslutninger efter kapitel II, III eller VII, som er truffet før  

 lovens ikrafttræden, samt for ejendomme, der før lovens ikrafttræden er  

 omfattet af et efter § 9, stk. 2, offentliggjort forslag til beslutning efter  

 § 7, eller omfattet af et efter § 33, stk. 2, offentliggjort forslag til  

 beslutning efter § 33, stk. 1.
Bemærkninger til lovforslaget Almindelige bemærkninger En lang række ombygninger med offentlig støtte efter byfornyelsesloven  

 koster langt mere, end det koster at opføre helt nyt byggeri.  

 Ombygningsudgifter på 12.000 kr., 15.000 kr., 20.000 kr. ja helt op til  

 35.000 kr. pr. (m2) er om ikke typiske så dog ikke usædvanlige.
Dette skal  

 ses i forhold til, at det koster i størrelsesordenen 10.000-11.000 kr. at  

 opføre nyt almennyttigt byggeri, når det er dyrest.
 En alt for stor del af ressourcerne til byfornyelse anvendes således  

 samfundsøkonomisk urentabelt, idet der i mange tilfælde betales langt mere  

 for en tidssvarende bolig, end det er nødvendigt.
Det betyder også, at det går unødvendigt langsomt med at forbedre  

 boligstandarden.
I perioden 1990-95 er der givet tilsagn på i alt ca. 3,1  

 mia. kr. til ombygninger, som ligger over 10.000 kr. pr. (m2). Det svarer til  

 ca. 30 pct. af samtlige tilsagn til ombygningsudgifter efter  

 byfornyelsesloven i perioden.
En del af disse midler kunne være anvendt langt  

 mere hensigtsmæssigt, således at et større antal boliger kunne være blevet  

 gjort tidssvarende.
En af grundene til, at dette samfundsøkonomisk set helt åbenlyse spild af  

 ressourcer finder sted, er, at det støttesystem, som er opbygget omkring den  

 offentlige byfornyelse, ikke indeholder den rette motivation til at holde  

 igen.
Eller rettere sagt, betalingen og ansvaret for at gennemføre  

 ombygninger til de nævnte høje omkostninger følges ikke ad.
Støttesystemet har for de høje ombygningsudgifter den konsekvens, at den  

 del af udgiften, der typisk ligger ud over 6.000-8.000 kr. pr. (m2) ikke har  

 nogen huslejeeffekt, men alene betales af det offentlige.
Endvidere er det  

 sådan, at staten betaler en stor del af den offentlige støtte, samtidig med  

 at den ikke har nogen indflydelse på ombygningsudgiftens størrelse.
Denne er  

 i praksis alene et anliggende for kommunen.
Det vil sige, at der ikke er  

 nogen motivation for kommunen til at holde igen, idet det relativt set ikke  

 er byrdefuldt for kommunen at beslutte at gennemføre sådanne  

 omkostningskrævende ombygninger.
Der bør derfor etableres en ordning, som mere effektivt er i stand til at  

 regulere den ovennævnte adfærd.
Principielt kan en sådan ordning etableres  

 med to sigtepunkter.
På den ene side kunne en ordning gå ud på at afskære den offentlige støtte  

 til den del af udgifterne, som overstiger et bestemt beløb.
En sådan ordning  

 vil imidlertid være så ufleksibel og firkantet, at den vil blive meget  

 vanskelig at administrere i praksis.
 På den anden side kunne motivationen til at holde igen styrkes enten ved,  

 at beboerne skulle betale mere, eller ved at ændre byrdefordelingen mellem  

 stat og kommune, således at kommunen kommer til at betale mere i forbindelse  

 med de store omkostninger.
Det er tvivlsomt, om en styrkelse af motivationen hos beboerne i form af  

 højere beboerbetaling overhovedet vil være effektiv.
Det forudsætter store  

 ændringer i lejefastsættelsessystemet, herunder en væsentlig forøgelse af det  

 maksimale lejeniveau og beboerbetaling for en del af  

 vedligeholdelsesudgifterne.
Tilbage er kommunen.
Byfornyelsesloven er en decentral lov, som henlægger  

 alle væsentlige afgørelser vedrørende gennemførelsen af byfornyelsen til  

 kommunalbestyrelsen.
Således også alle afgørelser vedrørende omfang og  

 kvalitet af ombygningerne og dermed også alle afgørelser om  

 ombygningsudgifternes størrelse.
 Der foreslås derfor en ordning, hvorefter kommunen afholder al offentlig  

 støtte inkl. eventuelle tab på garantier efter loven til den del af de  

 godkendte forbedringsudgifter, der dels er anvendt til ombygning af boliger,  

 dels overstiger det vejledende rammebeløb for nyt almennyttigt boligbyggeri  

 inkl. det såkaldte udfyldningstillæg på 10 pct.
Med henblik på at sikre, at et projekt ikke blot etapedeles for at komme  

 under rammebeløbet foreslås endvidere, at der i forbindelse med afgørelsen  

 af, om omkostningerne ligger under eller over rammebeløbet, tillægges den  

 godkendte forbedringsudgift de forbedringsudgifter, som inden for en periode  

 på 3 år før tilsagnstidspunktet er afholdt på ejendommens boliger.
Ved  

 forbedringsudgifter forstås alle udgifter afholdt af ejeren på ejendommen,  

 herunder vedligeholdelsesudgifter og andre udgifter efter lejelovgivningen,  

 samt alle udgifter, hvortil der er ydet offentlig støtte.
 Der er således tale om en ordning, som i princippet allerede er indført  

 for så vidt angår det almennyttige nybyggeri, idet rammebeløbet kun er  

 vejledende for kommunens godkendelse af anskaffelsessummen, og idet kommunen  

 alene bærer de offentlige udgifter til støtte til den del af  

 anskaffelsessummen, som ligger ud over det vejledende rammebeløb.
Da det ikke er hensigten at ændre den gældende adfærd i forbindelse med  

 fredede og egentlig bevaringsværdige bygninger, forslås det, at den ændrede  

 byrdefordeling ikke skal gælde for sådanne bygninger.
Disse bygninger er ofte  

 også dyrere at byforny på grund af konstruktioner og fredningskrav.
Bemærkninger til lovforslagets enkelte bestemmelser Til § 1 Til nr. 1-5 I § 58 a, som omhandler den statslige garanti for lån til de  

 værdiforøgende udgifter, og i § 66, som omhandler den generelle  

 byrdefordeling mellem stat og kommune, indsættes de relevante steder  

 henvisning til den foreslåede ændrede byrdefordeling.
Til nr. 6 Med bestemmelserne i § 66 a foreslås indført en ændret byrdefordeling  

 mellem stat og kommune, for så vidt angår den offentlige støtte til store  

 ombygningsudgifter.
Det foreslås, at såfremt de godkendte forbedringsudgifter  

 til beboelse med tillæg af forbedringsudgifter, som i en periode på indtil 3  

 år før tilsagnstidspunktet er afholdt på ejendommens boliger, overstiger det  

 vejledende rammebeløb for nyt almennyttige boligbyggeri inkl.  

 udfyldningstillægget på 10 pct., afholder kommunen al offentlig støtte m.v.  

 til det overskydende forskelsbeløb.
 Det drejer dig om tabserstatning til ejerboliger og om ydelsesstøtte til  

 tabsgivende udgifter (stk. 3), om ydelsesstøtte og ydelsesbidrag til  

 forbedringsudgifter (stk. 4), om eventuelle tab på garantier for tabslån  

 (stk. 5) og om eventuelle tab på garantier for værdiforøgende lån (stk. 6).
 Udgangspunktet for beregning af den del af ombygningsudgifterne, som  

 kommunen skal betale al støtte til (forskelsbeløbet) er således på den ene  

 side den samlede godkendte forbedringsudgift, dvs. uden fradrag som nævnt i §  

 59, stk. 2, som er anvendt til ombygning af ejendommens boliger og på den  

 anden side det vejledende rammebeløb.
Det vejledende rammebeløb opgøres på tidspunktet for arbejdernes  

 afslutning, og det foreslås, at det områdebestemte rammebeløb forøges med  

 udfyldningstillægget/byfornyelsestillægget på 10 pct., jf. § 23, stk. 1, i  

 Bygge- og Boligstyrelsens bekendtgørelse nr. 985 af 14. december 1993 om  

 støttet boligbyggeri.
Rammebeløbet inkl. tillæg udgør pr. 1. januar 1996 ca.  

 11.000 kr. pr. (m2) i Københavns Kommune.
Det foreslås endvidere, at opgørelsen af ejendommens boligareal sker efter  

 samme retningslinjer, som er gældende i lejelovgivningen, jf.
Boligstyrelsens  

 bekendtgørelse nr. 311 af 27. juni 1983 om beregning af arealer af boliger og  

 erhvervslokaler.
For at undgå tvivl om, hvorvidt forskelsbeløbet skal opgøres som en  

 værdiforøgende eller ikke-værdiforøgende udgift eller som en kombination og  

 dermed for at undgå tvivl om, hvilken type støtte kommunen skal betale, er  

 det i stk. 2 fastsat, at forskelsbeløbet som udgangspunkt omfatter  

 ikkeværdiforøgende udgifter (tab). Kun i det omfang der i den konkrete  

 ombygningssag ikke er tab »nok« til at udfylde hele  

 forskelsbeløbet, omfatter forskelsbeløbet også en del af de værdiforøgende  

 udgifter.
I praksis vil det være sådan, at forskelsbeløbet alene udgøres af  

 ikke-værdiforøgende udgifter, men det er fundet hensigtsmæssigt for  

 fuldstændighedens skyld tillige at fastsætte bestemmelser for den situation,  

 at de værdiforøgende udgifter overstiger rammebeløbet.
I § 66 b foreslås, at fredede og bevaringsværdige bygninger bliver  

 undtaget fra den ændrede byrdefordeling.
Det er samtidig foreslået, at  

 boligministeren fastsætter nærmere bestemmelser herom, herunder om  

 afgrænsningen af bevaringsværdige bygninger.
Det foreslås, at sådanne bestemmelser kommer til at ligge tæt op ad den  

 afgrænsning, som var gældende under den tidligere lov om statstilskud til  

 forbedringsarbejder, den såkaldte 10.000 kr.'s ordning.
Fredede bygninger  

 repræsenterer ikke noget afgrænsningsproblem i denne forbindelse, idet  

 forudsætningen her er, at de er fredet i henhold til bygningsfredningsloven.
 Bevaringsværdige bygniger foreslås afgrænset som følger:
 1. Bygninger, der efter gældende lokalplaner og byplanvedtægt skal bevares  

 og derfor ikke må nedrives uden kommunalbestyrelsens samtykke.
 2. Bygninger, der er omfattet af tinglyste bestemmelser i medfør af den  

 tidligere landsbyggelovs § 43, stk. 1, litra c, om bevaring af bebyggelsens  

 ydre fremtræden.
 3. Bygninger, der har fået en bevaringsværdi fra 1 til og med 3 i  

 SAVE-registreringen i forbindelse med kommunernes og Miljøministeriets  

 udarbejdelse af kommuneatlas.
 4. Bygninger, som kommunalbestyrelsen i øvrigt efter en konkret vurdering  

 finder er bevaringsværdige, med en bevaringsværdi fra 1 til og med 3 fastsat  

 efter kriterierne i SAVE-systemet.
 SAVE er en forkortelse af det engelske navn, Survey of Architectural  

 Values in the Environment, og er det system, Miljøministeriet anvender ifm.  

 kortlægning og registrering af byers og bygningers bevaringsværdi.
 Eneste forskel til den tidligere omtalte tilskudsordning er, at  

 bevaringsværdien skal ligge mellem 1 og 3 og ikke 1 og 4.
 Baggrunden herfor er, at alene bygninger med »høj  

 bevaringsværdi« skal undtages fra den ændrede byrdefordeling.
Til nr. 7 Det foreslås, at kommunalbestyrelsen i sin indberetning til  

 Boligministeriet skal medtage oplysninger om størrelsen af beløb omfattet af  

 den ændrede byrdefordeling.
Til § 2 Loven foreslås at træde i kraft dagen efter bekendtgørelsen i Lovtidende.
 Der foreslås endvidere en overgangsbestemmelse, som omfatter to grupper af  

 ejendomme.
 For det første foreslås det, at ejendomme omfattet af en beslutning efter  

 loven, som er truffet inden lovens ikrafttræden, følger den gældende  

 byrdefordeling.
 For det andet foreslås den gældende byrdefordeling videreført for  

 ejendomme, som er kommet så langt i planlægningen, at der er offentliggjort  

 forslag til beslutning om ombygning.
