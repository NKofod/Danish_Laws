Nr LSF 224 Forslag til Lov om ændring af lov om leje (Øget beboerdemokrati) Fremsat af Pelle Voigt (SF) Gade (SF) Holger K.
Nielsen (SF) den 18. februar 1992 § 1 I lov om leje, jf. lovbekendtgørelse nr. 715 af 25. oktober 1991, som  

 ændret ved lov nr. 931 af 27. december 1991, foretages følgende ændringer:
 1. I § 64 indsættes efter stk. 4 som nyt stykke:
» Stk. 5. I stedet for valg efter stk. 2, 1. pkt., kan  

 flertallet af de på et beboermøde fremmødte lejere beslutte, at en lejer-  

 eller beboerforenings bestyrelse er beboerrepræsentationen, forudsat et  

 flertal af ejendommens lejere er tilsluttet foreningen og foreningen kun har  

 medlemmer, der er lejere i ejendommen.
Stk. 2, 2. punktum, finder tilsvarende  

 anvendelse.« Stk. 5-8 bliver herefter stk. 6-9.
 2. § 64, stk. 6, der bliver stk. 7, affattes således:
» Stk. 7. I en ejendom, der er opdelt i ejerlejligheder,  

 gælder reglerne om beboerrepræsentation, hvis der er mindst 6 lejemål i  

 ejerforeningen.
Beboerrepræsentanterne skal have adgang til ejerforeningens  

 generalforsamling som observatører og skal indkaldes til generalforsamlingen  

 samtidig med ejerforeningens medlemmer.« 3. I § 64 indsættes efter stk. 8, der bliver stk. 9, som  

 nyt stykke:
» Stk. 10. Lejernes bidrag efter stk. 9 til  

 beboerrepræsentationens arbejde er pligtig ydelse i lejeforholdet.« 4. § 65 affattes således:
 » § 65. Beboerrepræsentanterne har ret til at drøfte ethvert  

 spørgsmål af betydning for ejendommens drift med udlejeren.
 Repræsentanterne har ret til:
 a) Mindst 1 gang årligt at få udleveret ejendommens driftsregnskab med  

 kopier af tilhørende bilag samt drøfte ejendomsbudgettet og spørgsmål om  

 lejeforhøjelse med udlejeren.
 b) At ansætte ejendommens administrator, revisor og ejendomsfunktionærer  

 samt fastsætte sidstnævntes arbejdsområder og funktioner.
 c) At træffe afgørelse med hensyn til anvendelse af de midler, der er  

 afsat til vedligeholdelse, fornyelse og renholdelse m.v., og deltage i  

 styringen af gennemførelsen af planlagte arbejder.
d) At foreslå gennemførelse af forbedringer, når der samtidig anvises  

 mulighed for finansiering af de øgede udgifter, der følger af forbedringens  

 gennemførelse.
Finansieringsanvisningen omfatter ret til at kræve  

 lånemulighed i Grundejernes Investeringsfond udnyttet.
 e) At træffe beslutning om, at forbedringer i henhold til litra d  

 gennemføres, hvis mindre end 25 pct. af lejerne har modsat sig dem.
 f) At planlægge og føre tilsyn med gennemførelsen af alle større arbejder  

 i ejendommen, herunder træffe beslutning om, at arbejder skal overdrages  

 håndværkere udvalgt ved licitation.
 g) At få adgang til regnskabsmaterialet og alle bilag, når arbejder, jf.  

 litra f, er afsluttet.
h) At få tilsendt udkast til driftsbudget for ejendommen.
Driftsbudgettet  

 skal være opstillet som de senest aflagte regnskaber og have samme periode,  

 ligesom eventuelle ændringer i grundlaget for udarbejdelse af budgettet i  

 forhold til regnskabet klart skal præciseres.
 i) At få udleveret den af en energikonsulent udarbejdede opstilling efter  

 lov om begrænsning af energiforbruget i bygninger.
 j) At få udleveret den af en varmekonsulent udarbejdede rapport efter  

 regler udstedt i medfør af byggeloven.
 k) At få foretaget en vurdering af ejendommens energiøkonomiske stand  

 efter § 7 i lov om begrænsning af energiforbruget i bygninger.
l) At få foretaget en gennemgang af ejendommen ved en ekspert i  

 svampeskader og få udleveret en kopi af en af denne udarbejdet rapport,  

 medmindre en sådan er udarbejdet inden for de seneste 5 år.
Konstateres der  

 svampeskader i ejendommen uden en gennemgang som nævnt i 1. pkt., gælder 1.  

 pkt., uanset tidspunktet for den sidst udfærdigede rapport.
 m) At aftale en byfornyelsesplan med kommunen.
Stk. 2. Dispositioner i henhold til stk. 1, litra a, b og e, kan  

 af udlejeren indbringes for boligretten.
Dispositioner i henhold til stk. 1,  

 litra e, kan desuden indbringes for boligretten af lejermindretallet.
 Stk. 3. Beboerrepræsentanterne kan kræve, at alle drøftelser med  

 administrationen foregår under deltagelse af udlejeren eller en person, der  

 har fuldmagt til at handle på udlejerens vegne.
Stk. 4. Ved alle drøftelser med administration og udlejer har  

 beboerrepræsentanterne ret til at medtage bisiddere fra en lejerorganisation,  

 som beboerrepræsentationen er tilknyttet.« 5. § 66 affattes således:
» § 66. Udlejeren kan ikke, førend beboerrepræsentanterne i en  

 periode på 3 uger har haft adgang til at ytre sig, a) fremsætte krav om lejeforhøjelse, b) iværksætte forbedringer, der vil medføre lejeforhøjelse.« § 2 Loven træder i kraft den 1. januar 1993.
Bemærkninger til lovforslaget Almindelige bemærkninger Lovforslaget indfører et reelt beboerdemokrati, hvor beboerne via  

 beboermøderne og de valgte beboerrepræsentanter får en egentlig  

 beslutningsret, der er ligestillet med udlejerens på en række områder, og  

 herudover får defineret mere præcise krav på informationer og medindflydelse.
De områder, hvor beboerne/beboerrepræsentanterne får beslutningsret, er  

 alle områder, hvor det er beboerne, der via huslejen fuldt ud betaler for  

 konsekvenserne af deres beslutninger.
Dog er beslutningsretten begrænset til  

 at være ligestillet med udlejerens, idet det er huslejenævnet, der træffer  

 afgørelsen, når udlejer og beboere ikke kan opnå enighed.
 Denne beboernes medbeslutningsret indføres med lovforslaget først og  

 fremmest på følgende tre områder:
 - Ansættelse af administrator, revisor og ejendomsfunktionærer.
 - Anvendelsen af de midler, der er afsat til ejendommens vedligeholdelse  

 og fornyelse af de tekniske installationer.
 - Gennemførelse af forbedringer på ejendommen, hvor mindre end 1/4 af  

 lejerne gør indsigelse.
Bemærkninger til lovforslagets enkelte bestemmelser Til nr. 1 Bestemmelsen medfører, at en lokal lejerforening for den pågældende  

 ejendom kan udgøre beboerrepræsentationen.
Reglen svarer til den bestemmelse  

 i lov om boligbyggeri, der giver en lokal lejerforening mulighed for at  

 overtage afdelingsbestyrelsens beføjelser.
Til nr. 2 Bestemmelsen ændres fra at være et krav om mindst 6 lejemål hos samme ejer  

 til at være mindst 6 lejemål i samme ejerforening.
Dette forekommer mere  

 hensigtsmæsigt og rimeligt i og med, at ejerlejlighederne i een ejerforening  

 har driftsmæssigt fællesskab med hensyn til varmeforsyning, vedligeholdelse,  

 ejendomsfunktionærer, administration af fællesudgifter m.v., og det snarere  

 er disse forhold, end hvem der er modtager af afkastet i lejebetalingen, der  

 afgør, hvad der i denne sammenhæng funktionelt er en »ejendom«.
 Forslaget vil indføre mulighed for oprettelse af beboerrepræsentation i en  

 lang række ejerlejlighedsejendomme, hvor det i dag er umuligt, og indføre  

 mulighed for oprettelse af een beboerrepræsentation i en række  

 ejerlejlighedsejendomme, hvor der i dag er opsplitning i flere forskellige  

 repræsentationer.
Til nr. 3 At det ikke i dag er præciseret i loven, at kontingentet til  

 beboerrepræsentationen er pligtig ydelse i lejeforholdet, udgør en væsentlig  

 hæmsko for beboerrepræsentanternes arbejde.
Til nr. 4 Der henvises til de generelle bemærkninger.
Til nr. 5 Forslaget indebærer en skærpelse af udlejers høringspligt med hensyn til  

 lejeforhøjelser og påtænkte forbedringer, således at høringen over for  

 beboerrepræsentanterne er et formalitetskrav, hvis overtrædelse medfører  

 bortfald af udlejers krav.
