 I § 24, stk. 1, i lov om restaurations- og hotelvirksomhed m. v., jfr.  

 lovbekendtgørelse nr. 141 af 30. marts 1978, er fastsat, at der i og fra  

 butikker og lignende forretningslokaler ikke må udleveres stærke drikke under  

 sådanne omstændigheder, at det har karakteren af servering, og i samme  

 paragrafs 2. stk. er der åbnet adgang for næringsdrivende, der i væsentligt  

 omfang fremstiller eller forhandler stærke drikke, til med politiets  

 tilladelse vederlagsfrit at servere smagsprøver i deres forretningslokaler  

 eller på købestævner eller udstillinger.
Formålet med bestemmelsen er at give forbrugerne lejlighed til - på et så  

 godt grundlag som muligt - at træffe deres valg, når de indkøber vine m. v.,  

 eller virksomheder mulighed for at introducere nye produkter.
Bestemmelsen  

 tilsigter ikke at give tilladelse til vederlagsfri udlevering af smagsprøver,  

 der har karakter af tilgift eller er led i særlige salgsfremstød for den  

 enkelte butikshandlende.
 Det må efter industriministeriets opfattelse være en forudsætning for, at  

 en butikshandlende kan anses for at være omfattet af bestemmelsen, at den  

 handlendes salg af stærke drikke i forhold til den samlede omsætning eller  

 absolut set er af væsentligt omfang, og at udleveringen af smagsprøver  

 foretages af personale uddannet indenfor vin- og spiritusbranchen eller  

 specielt instrueret om egenskaberne ved den vare, hvoraf prøver udleveres.
Tilladelsen kan ikke gives for en næringsdrivendes kæde af butikker, men  

 må gives for hvert enkelt forretningssted for sig.
Tilladelsen bør gives  

 generelt og ikke begrænses til enkelte dage eller enkeltstående lejligheder.
 Dette cirkulære træder i stedet for cirkulære nr. 162 af 1. september  

 1971.
