Cirkulære om aftale om ph.d.-stipendiater, der i hele forløbet er indskrevet ved udenlandske institutioner Generelle bemærkninger Finansministeriet og AC har indgået vedlagte aftale om ph.d.-stipendiater, der i hele forløbet er indskrevet ved udenlandske institutioner.
 Cirkulæret og aftalen erstatter bilag 5a i overenskomst for akademikere i staten (Perst. nr. 061-08).
 I forhold til den tidligere aftale, er følgende ændringer blevet aftalt:
 1. Basislønnen er pr. 1. oktober 2008 blevet hævet fra 170.437 kr. til 177.000 kr.
2. Grundlaget for beregning af pensionsbidraget er pr. 1. oktober 2008 hævet fra 218.686 kr. til 227.107 kr.
Pensionsbidraget, der i aftalen angives i kronebeløb, er herefter 31.066 kr.
3. Pensionsbidraget beregnes pr. 1. april 2009 som 17,1 pct. af 85 pct. af ovennævnte pensionsgrundlag  mod hidtil 80 pct.
Pensionsbidraget er i kronebeløb i aftalen herefter 33.010 kr.
 Alle lønninger og pensionsbidrag i aftalen er anført i grundbeløb (niveau 1. oktober 1997).
 Parterne er enige om, at aftalen optages som bilag til overenskomst for akademikere i staten, når denne fornys.
Ikrafttræden Cirkulæret har virkning fra 1. oktober 2008, og samtidig ophæves bilag 5a i overenskomst for akademikere i staten (Perst. nr. 061-08).
Personalestyrelsen, den 15. juni 2010 Sune Planch Madsen Aftale om ph.d.-stipendiater, der i hele forløbet er indskrevet ved udenlandske institutioner Ph.d.-stipendiater, der i hele forløbet indskrives til forskeruddannelse i udlandet, kan ansættes efter protokollatet om ph.d.-stipendiater på følgende betingelser:
§ 1. Studieindsats Ph.d.-stipendiaten har pligt til at yde den studieindsats, som er forudsat for forløbet, men er ikke forpligtet til at udføre det arbejde, der er anført i § 7, stk. 2 i protokollatet om ph.d.-stipendiater (bilag 5 i AC-overenskomsten).
§ 2. Løn Den årlige basisløn udgør 177.000 kr. netto.
 Cirkulærebemærkninger til § 2:
 Den årlige basisløn stiger med virkning pr. 1. oktober 2008 fra 170.437 kr. netto til 177.000 kr. netto.
§ 3. Pensionsbidrag Pensionsbidraget udgør årligt 31.066 kr., hvoraf 10.355 kr. er den ansattes egetbidrag og 20.710 kr. er arbejdsgiverbidraget.
 Med virkning fra 1. april 2009 udgør pensionsbidraget 33.010 kr., hvoraf 11.003 kr. er den ansattes egetbidrag og 22.007 kr. er arbejdsgiverbidraget.
 Stk. 2. Den del af pensionsbidraget, der overstiger 16,8 pct.  det vil sige 545 kr.  kan efter den ansattes valg udmøntes som løn, jf. § 11 i overenskomsten.
 Med virkning fra 1. april 2009 udgør den del af pensionsbidraget, der overstiger 16,8 pct., 579 kr.
 Cirkulærebemærkninger til § 2 og § 3:
 Som for øvrige ph.d.-stipendiater er arbejdsgiver den myndighed, der udsteder ansættelsesbrev til ph.d.-stipendiaten.
Løn og pensionsbidrag er anført i årligt grundbeløb (niveau 1. oktober 1997). Lønnen er fastsat under hensyn til, at den forudsættes at være skattefri i Danmark efter reglerne i Ligningslovens § 33A.
Der kan dog ikke samtidig hermed udbetales ydelser efter Ligningslovens § 7, litra r, eller § 9, stk. 5, dvs. at ph.d.-stipendiaten under opholdet ved den udenlandske uddannelsesinstitution ikke kan ydes time- og dagpenge.
 Beregningsgrundlaget for pensionsbidraget stiger med virkning pr. 1. oktober 2008 fra 218.686 kr. til 227.107 kr.
 Pensionsbidraget, der er angivet i kronebeløb, er beregnet som 17,1 pct.  af 80 pct. af 227.107 kr. i årligt grundbeløb.
 Pr. 1. april 2009 er pensionsbidraget, der er angivet i kronebeløb, beregnet som 17,1 pct. af 85 pct. af 227.107 kr. i årligt grundbeløb.
 Pensionsbidraget udgør derfor:
 1) Indtil 30. september 2008 29.916 kr.
 2) Fra 1. oktober 2008 til 31. marts 2009 31.066 kr.
 3) Fra 1. april 2009 33.010 kr.
§ 4. Ikrafttrædelses- og opsigelsesbestemmelser Aftalen har virkning fra 1. oktober 2008 og kan af parterne opsiges skriftligt med 3 måneders varsel til en 31. marts, dog tidligst den 31. marts 2011.
 Opsigelse af overenskomst for akademikere i staten anses som samtidig opsigelse af denne aftale.
 Aftalen ophæver bilag 5a i overenskomst for akademikere i staten (Perst. nr. 061-08).
