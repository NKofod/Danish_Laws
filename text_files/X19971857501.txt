 Ligningsrådet imødekom revisors klage over, at den kommunale  

 skatteforvaltning ikke tillod et moderselskab at udvide sambeskatning med et  

 datterselskab som følge af overskridelse af ansøgningsfristen med een dag.  

 Ligningsrådet lagde vægt på, at den meget ubetydelige fristoverskridelse på  

 een dag kunne skyldes forsinkelser i postbesørgelsen.
 Revisor klagede på vegne af moderselskabet A og datterselskabet B over den  

 kommunale skatteforvaltnings afslag på sambeskatning.
Afslag blev givet af skatteforvaltningen med den begrundelse, at fristen i  

 sambeskatningsbetingelse 1.4. ikke blev overholdt, idet ansøgningen først  

 blev modtaget den 2. april.
Der var enighed om, at ansøgningen, som var  

 påført selvangivelsen, skulle have foreligget hos skattemyndighederne mandag  

 den 1. april om morgenen.
 Selskab A afgav en erklæring om, at selvangivelsen skulle være indgivet  

 til postbesørgelse fredag den 29. marts.
 Skatteforvaltningen bemærkede, at begæringen om sambeskatning ikke blev  

 indgivet rettidigt, idet den ikke forelå i forvaltningen den 1. april.  

 endvidere bemærkedes det, at selvangivelserne var daterede den 30. marts,  

 mens selvangivelserne, ifølge ovennævnte erklæring fra selskabet, skulle være  

 afsendt den 29. marts.
Til dette forhold bemærkede revisor, at ifølge erklæringen fra selskabet  

 blev posten afsendt den 29. marts, men at også en overgivelse til  

 postbesørgelse den 31. marts ville have været rettidigt, jfr.
Cirkulære nr.  

 160 af 22. oktober 1996, pkt. 5.1.
Ligningsrådet imødekom anmodningen om sambeskatning.
Ligningsrådet lagde  

 herved vægt på, at det efter de foreliggende forklaringer ikke kunne  

 udelukkes, at den meget ubetydelige fristoverskridelse på een dag kunne  

 skyldes forsinkelser i postbesørgelsen.
