Skriftlig fremsættelse (6. oktober 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ophævelse af lov om  

 godtgørelse vedrørende erhvervsvirksomheders udgifter til  

 administration af skatter og afgifter.
(Lovforslag nr.
L 23).
Lovforslaget ophæver  

 administrationsgodtgørelsen med virkning fra indkomståret 2000.  

 Godtgørelsen var ved indførelsen i 1991 tænkt som  

 kompensation for den byrde og de udgifter, som er forbundet med udarbejdelsen  

 af skatte- og afgiftsregnskaber.
Således som ordningen er udformet i  

 øjeblikket, gives godtgørelsen til personligt ejede  

 virksomheder med mindre end 3 ansatte.
 Det er uhensigtsmæssigt, at  

 administrationsgodtgørelsen aftrappes med antallet af ansatte, idet  

 den administrative belastning må formodes at øges med antallet  

 af ansatte, ligesom godtgørelsen ikke ydes til virksomheder, der  

 drives i selskabsform.
Som led i finanslovsforslaget for 2000 er der afsat 150  

 mill. kr. af provenuet fra ophævelsen af  

 administrationsgodtgørelsen til en puljeordning til støtte for  

 mindre virksomheders etablering af IT-platforme.
Denne pulje vil derfor  

 medvirke til at lette overgangen for mindre virksomheder til elektronisk  

 indberetning af oplysninger til bl.a. told- og skattemyndighederne.  

 Puljeordningen vil endvidere øge mindre virksomheders mulighed for at  

 anvende erhvervsservicetilbud, der muliggør overdragelse af  

 administrative opgaver til private serviceleverandører.
Disse tiltag  

 vil derfor give mindre virksomheder mulighed for at mindske byrden af  

 administrative belastninger ved indberetninger til det offentlige.
 I det jeg i øvrigt henviser til  

 bemærkningerne i lovforslaget, skal jeg anbefale det til Folketingets  

 velvillige behandling.
