Fremsat den 12. marts 2008 af videnskabsministeren (Helge Sander) Forslag til Lov om ændring af lov om videreanvendelse af den offentlige sektors informationer 1) (Udvidelse af anvendelsesområdet) § 1 I lov nr. 596 af 24. juni 2005 om videreanvendelse af den offentlige sektors informationer foretages følgende ændringer:
 1. I § 2, stk. 3, nr. 2, ændres »,« til: »og«.
 2. I § 2, stk. 3, nr. 3, ændres »,« til: ».«.
 3. § 2, stk. 3, nr. 4 og 5 , ophæves.
§ 2 Loven træder i kraft den 1. juli 2008.
§ 3 Loven gælder ikke for Færøerne og Grønland, men kan helt eller delvist ved kongelig anordning sættes i kraft på Færøerne og i Grønland med de afvigelser, som de særlige færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Lovforslaget fremsættes for at udvide anvendelsesområdet for lov om videreanvendelse af den offentlige sektors informationer (PSI-loven) således, at også Folketinget med tilhørende institutioner og domstolene omfattes.
2. Baggrund PSI-loven er en implementering af Europa-Parlamentets og Rådets direktiv 2003/98/EF af 17. november 2003 om videreanvendelse af den offentlige sektors informationer (PSI-direktivet). PSI-loven blev vedtaget den 24. juni 2005.
Ved udformningen af den gældende PSI-lov blev det fra Danmarks side lagt til grund, at implementering af PSI-direktivet skulle ske i overensstemmelse med de eksisterende aktindsigtsregler i de enkelte medlemsstater.
På den baggrund blev Folketinget med dertil knyttede institutioner samt domstolene ikke omfattet af den gældende PSI-lov, da disse institutioner ikke er omfattet af reglerne om aktindsigt i offentlighedsloven.
Imidlertid har Europa-Kommissionen efterfølgende meddelt Danmark, at Europa-Kommissionen vurderer, at både Folketinget og dertil knyttede institutioner samt domstolene principielt er omfattet af PSI-direktivet og dermed også bør være omfattet af PSI-lovens anvendelsesområde.
Europa-Kommissionen begrunder dette med, at de institutioner, der er omfattet af udbudsdirektivet (Europa-Parlamentets og Rådets direktiv nr. 2004/18/EF af 31. marts 2004), også er omfattet af PSI-direktivet, idet definitionen af anvendelsesområderne i disse direktiver er identisk.
3. Gældende ret Den gældende PSI-lov trådte i kraft den 1. juli 2005. Formålet med PSI-loven er at skabe ensartede minimumsregler på fællesskabsplan for kommerciel og ikke-kommerciel videreanvendelse af de informationer, som offentlige myndigheder stiller til rådighed for videreanvendelse.
PSI-loven regulerer området for videreanvendelse af offentlige myndigheders dokumenter og datasamlinger, der er indsamlet, reproduceret mv. som led i den offentlige myndigheds virke.
Loven omfatter dog ikke offentlige myndigheders kommercielle aktiviteter, herunder indtægtsdækket virksomhed.
Loven giver mulighed for at anmode om videreanvendelse af offentlig information og indeholder regler om fastsættelse af betingelser herfor, regler om offentliggørelse heraf og regler om indgåelse af eneretsaftaler.
 Den gældende lov omfatter ikke Folketinget med tilhørende institutioner og domstolene.
4. Lovforslagets hovedindhold Med lovforslaget omfattes også Folketinget med tilknyttede institutioner og domstolene af anvendelsesområdet for den gældende PSI-lov.
 Dermed omfattes de pågældende institutioner også af det primære formål med PSI-loven nemlig at nyttiggøre offentlige data til udarbejdelse af kommercielle indholdstjenester og dermed understøtte udviklingen af en sådan informationsindustri.
Når data allerede er udarbejdet i forbindelse med offentlige myndigheders løsning af egne opgaver, vil der være en samfundsøkonomisk gevinst ved at udnytte dem så meget som muligt og derfor stille dem til rådighed for andre.
Lovforslaget skal sikre adgang til denne information på lige vilkår for borgere og virksomheder, der ønsker at udnytte potentialet heri.
 Lovforslaget understøtter således regeringens målsætning om, at Danmark i fremtiden skal være et højteknologisk samfund, hvor højteknologiske produkter og højteknologisk produktion skaber rammerne for vækst og velstand.
 Lovforslaget forpligter ikke Folketinget med tilhørende institutioner og domstolene til at stille dokumenter og datasamlinger til rådighed for videreanvendelse i videre omfang, end hvad der følger af gældende ret i dag.
5. Økonomiske og administrative konsekvenser for det offentlige Folketinget med tilknyttede institutioner og domstolene vil blive omfattet af den gældende PSI-lovs gebyrbestemmelser.
Der henvises herved til bemærkningerne i det oprindelige lovforslag (L 141, folketingsåret 2004-05, 2. samling), hvoraf fremgår, at loven ikke har konsekvenser for bestemmelser om betaling, der har skattemæssig karakter.
Den omstændighed, at domstolene foreslås inddraget under loven, vil således ikke have betydning for retsafgifterne.
Lovforslaget forpligter Folketinget med tilhørende institutioner og domstolene til at offentliggøre en oversigt over, hvilke dokumenter og datasamlinger der stilles til rådighed for videreanvendelse efter denne lov.
Omkostninger ved denne offentliggørelse vil kunne indregnes i marginalomkostningerne ved at stille dokumenterne til rådighed og dermed i et gebyr.
 Opfyldelsen af kravet til offentliggørelse kan ske ved, at myndigheden offentliggør oversigten på myndighedens egen hjemmeside, eller ved, at den offentlige myndighed indberetter oplysningerne centralt til en fælles oversigt over datasamlinger i den offentlige sektor, der er etableret særligt til formålet af Ministeriet for Videnskab, Teknologi og Udvikling på www.itst.dk.
 Der vil kunne være afledte økonomiske gevinster for den offentlige sektor i form af forøgede skatteindtægter som følge af højere vækst i private virksomheder, der bygger på videreanvendelse af offentlige informationer.
 Det vurderes, at arbejdsbyrden for indberetning af disse datasamlinger vil være ubetydelig (ca. 15-30 minutter pr. datasamling). Eventuelle administrative omkostninger forbundet med denne offentliggørelse vil kunne indregnes i de marginale omkostninger ved at stille data til rådighed og kan dermed indgå i de opkrævede gebyrer.
 Folketinget med tilhørende institutioner og domstolene vil kunne forudsætte fuld brugerfinansiering af eventuelle omkostninger, herunder generelle omkostninger ved at leve op til og etablere en standardiseret grænseflade til eksempelvis et kommunalt system, hvor disse er etableret på aftagers foranledning.
 I forbindelse med høring over lovudkastet har såvel Folketinget med tilhørende institutioner som domstolene tilkendegivet, at lovændringen ikke vurderes at få administrative eller økonomiske konsekvenser.
 Lovforslaget vurderes således ikke at have økonomiske eller administrative konsekvenser for de berørte institutioner.
 Lovforslaget har ikke økonomiske eller administrative konsekvenser for regioner og kommuner.
6. Økonomiske og administrative konsekvenser for erhvervslivet Den gældende PSI-lov, som dette lovforslag indebærer en ændring af, blev sendt til Erhvervs- og Selskabsstyrelsens Center for Kvalitet i ErhvervsRegulering (CKR), som vurderede, at lovforslaget ikke skulle forelægges et af Økonomi- og Erhvervsministeriets virksomhedspaneler.
Det vurderes på den baggrund, at nærværende lovforslag ikke indeholder administrative konsekvenser for erhvervslivet i et omfang, der berettiger, at det bliver forelagt et virksomhedspanel.
Forslaget er derfor ikke forelagt et af Økonomi- og Erhvervsministeriets virksomhedspaneler.
 Lovforslaget vurderes således ikke at have nævneværdige økonomiske eller administrative konsekvenser for erhvervslivet.
7. Miljømæssige konsekvenser Lovforslaget har ikke miljømæssige konsekvenser.
8. Administrative konsekvenser for borgerne Lovforslaget har ikke administrative konsekvenser for borgerne.
9. Forholdet til EU-retten Lovforslaget implementerer dele af Europa-Parlamentets og Rådets direktiv 2003/98/EF om videreanvendelse af den offentlige sektors informationer (PSI-direktivet) (EU-Tidende 2003 nr.
L 345 s. 90).
10. Hørte myndigheder og organisationer Erhvervs og Byggestyrelsen, Forbrugerombudsmanden, Forbrugerrådet, Frederiksberg Kommune, Færøernes Landsstyre, Grønlands Hjemmestyre, Direktoratet for Kultur, Uddannelse, Forskning og Kirke, IT-politisk koordinator, Københavns Kommune, Advokatfirma DLA Nordic A/S, Advokatfirmaet Jonas Bruun, Advokatfirmaet Brandt & Lauritzen, Advokatrådet, Arbejderbevægelsens Erhvervsråd, Arbejdstilsynet, Danish Institute for Human Rights, Danmarks Meteorologisk Institut, Dansk Arbejdsgiverforening, Dansk Energi, Dansk Erhverv, Dansk Handel og Service, Dansk Industri, Dansk IT, Dansk Management Råd, Dansk Metal, Dansk Standard, Danske Regioner, Datatilsynet, Danske Dagblades Forening, Danske Mediers Forum, De Samvirkende Invalideorganisationer, Det Centrale Handicapråd, Difo, Dansk Internet Forum, Digital Marketing Support ApS, DSB, Ementor Danmark A/S, Equant, FAEM, FDA, Finansrådet, Foreningen af Danske InternetMedier, Foreningen for Dansk Internet Handel, Forsikring & Pension, Handelskartellet i Danmark, HK/Privat, Hovedstadens Udviklingsråd (HUR), Handel, Transport og Serviceerhvervenes Arbejdsgiverforening, IASTAR Danmark, IT-Brancheforeningen, ITEK, KL, Landsforeningen EDR, Københavns Universitet, Landbrugsrådet, Landsorganisationen i Danmark, Nordic Connect, Plesner, PMR-Industrien, Realkreditrådet, SAT Gruppen, UNI-C, Århus Universitet.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 Til nr. 2 Til nr. 3 Til § 2 Til § 3 Bilag 1 Lovforslaget sammenholdt med gældende lov 1) Loven indeholder bestemmelser, der gennemfører dele af Europa-Parlamentets og Rådets direktiv 2003/98/EF af 17. november 2003 om videreanvendelse af den offentlige sektors informationer (EU-Tidende 2003 nr.
L 345, s. 90).
