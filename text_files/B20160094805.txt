Bekendtgørelse om græsningsordningen i de ydre koge i Tøndermarsken I medfør af § 27, stk. 3, i lov om beskyttelse af de ydre koge i Tøndermarsken, jf. lovbekendtgørelse nr. 1621 af 10. december 2015, fastsættes efter bemyndigelse i henhold til § 2, stk. 1, i bekendtgørelse nr. 350 af 26. marts 2016 om henlæggelse af opgaver og beføjelser til Naturstyrelsen:
Kapitel 1 Græsningsordningens formål og område § 1. Græsningsordningens formål er at sikre afgræsning af de arealer, der efter §§ 4 og 5 i lov om beskyttelse af de ydre koge i Tøndermarsken er udlagt eller udlægges til vedvarende græsarealer.
Græsningsordningen skal muliggøre fremtidig udlejning og drift af græsarealerne, således at der opretholdes de bedst mulige levevilkår for områdets plante- og dyreliv i overensstemmelse med lovens formål.
 Stk. 2. NaturErhvervstyrelsen forestår administrationen af græsningsordningen.
 § 2. Græsningsordningen omfatter:
1) statsejede vedvarende græsarealer, 2) andre vedvarende græsarealer, hvor ejeren måtte ønske dette, og 3) vedvarende græsarealer, som af Tønder kommunalbestyrelse eller tidligere af Sønderjyllands Amtsråd er påbudt at indgå i græsningsordningen, jf. § 5.
Kapitel 2 Arealer omfattet af græsningsordningen § 3. Kommunalbestyrelsen påser at arealerne drives i overensstemmelse med reglerne i lovens § 16 og de forskrifter, der fastsættes i medfør af loven.
 Stk. 2. Arealerne skal opretholdes som græsland med afgræsning af dyr, såsom kreaturer, får eller heste og skal afgræsses således, som det har været skik og brug i Tøndermarsken.
 § 4. Såfremt et areal ikke drives i overensstemmelse med loven og de forskrifter, der fastsættes i medfør af loven, kan kommunalbestyrelsen efter samråd med Kogsinspektøren overfor lodsejeren skriftligt påtale de forhold, som skal bringes i orden.
 Stk. 2. Påtalen skal angive en passende frist for at få forholdene bragt i orden, samt indeholde en orientering om, at manglende efterkommelse vil kunne medføre påbud om, at arealet skal indgå i græsningsordningen.
 § 5. Såfremt forholdene efter udløbet af den i § 4 stk. 2 meddelte frist ikke er bragt i orden, kan kommunalbestyrelsen efter samråd med Kogsinspektøren ved skriftligt påbud til lodsejeren bestemme, at arealet skal indgå i græsningsordningen.
Stk. 2. Påbud skal indeholde oplysning om årsagen til, at arealet er påbudt at indgå i græsningsordningen, perioden for arealets inddragelse i ordningen, indskrænkningerne i lodsejerens dispositionsret over arealet og at den praktiske administration af græsningsordningen forestås af NaturErhvervstyrelsen Stk. 3. Såfremt navn og adresse på en eventuel bruger er kommunalbestyrelsen bekendt, skal også brugeren så vidt muligt skriftligt orienteres om kommunalbestyrelsens påtaler og påbud.
Kapitel 3 Retsvirkninger m.v.
 § 6. Når et areal indgår i græsningsordningen iht. § 2 nr. 2 og nr. 3, sker dette i en periode på 5 år regnet fra den førstkommende 1. januar, idet en aftale- eller påbudsperiode altid regnes frem til udløbet af et kalenderår.
 § 7. Efter anmodning fra lodsejeren kan NaturErhvervstyrelsen beslutte, at dispositionsretten over et areal tilbageføres til lodsejeren inden aftale- eller påbudsperiodens udløb.
 Stk. 2. Tilbageførsel af et areal inden aftale- eller påbudsperiodens udløb kan gøres betinget af vilkår, herunder at lodsejeren indbetaler et eventuelt driftsunderskud til NaturErhvervstyrelsen.
 § 8. Når et areal indgår i græsningsordningen kan lodsejeren i aftale- eller påbudsperioden ikke selv disponere over arealet i henseende til den landbrugsmæssige drift og vedligeholdelse, idet driften af arealet overtages af NaturErhvervstyrelsen.
 Stk. 2. Når et areal indgår i græsningsordningen, medfører dette bortfald af alle rettigheder til landbrugsmæssig drift iht. indgåede aftaler med lodsejeren eller dennes befuldmægtigede.
 Stk. 3. Lodsejeren kan dog fortsat disponere frit over eventuelle jagt- og fiskerettigheder vedrørende arealet, ligesom ejeren i øvrigt fortsat udøver en ejers rådighed over arealet.
 § 9. Ved ejerskifte vedbliver et areal i græsningsordningen at indgå i ordningen, men den nye ejer kan anmode om at få overført dispositionsretten, jf. § 7.
 § 10. Når et areal er påbudt at indgå i græsningsordningen er NaturErhvervstyrelsen berettiget til på ejendommens blad i tingbogen at tinglyse indskrænkningerne i lodsejerens dispositionsret med hensyn til den landbrugsmæssige drift og vedligeholdelse som følge af, at arealet er påbudt at indgå i græsningsordningen.
 Stk. 2. Udgifter til tinglysning, aflysning m.v. afholdes som en del af udgifterne ved græsningsordningens drift af det pågældende areal.
Kapitel 4 Administration, regnskab m.m.
 § 11. NaturErhvervstyrelsen har forpligtelsen til at sørge for, at arealer i græsningsordningen udnyttes i overensstemmelse med loven og reglerne udstedt i medfør af loven.
 § 12. Når et areal indgår i græsningsordningen, overtager ordningen alle indtægter og udgifter vedrørende arealets landbrugsmæssige drift og vedligeholdelse.
 Stk. 2. Indgår et areal i en fælles græsningsordning, fordeles indtægter og udgifter efter et af NaturErhvervstyrelsen fastsat fordelingstal udarbejdet under hensyn til arealernes størrelse og bonitet.
 Stk. 3. Som led i græsningsordningen kan der afholdes udgifter til tilsyn og generelle eller specielle veterinærhygiejniske foranstaltninger.
 § 13. Som indtægter regnes alle lejeindtægter og indtægter iht. fordelingstal vedrørende det pågældende areals landbrugsmæssige udnyttelse.
 § 14. Som udgifter regnes alle driftsomkostninger vedrørende arealets landbrugsmæssige drift og vedligeholdelse, hvorimod udgifter til renter og afdrag på eventuelle prioriteter samt afskrivninger er græsningsordningen uvedkommende.
 Stk. 2. Der beregnes et administrationsbidrag til NaturErhvervstyrelsen i overensstemmelse med gældende praksis for landudlejning i området.
§ 15. For hvert enkelt areal i græsningsordningen føres et selvstændigt regnskab.
Regnskabsåret følger kalenderåret.
 Stk. 2. Hvert år inden den 1. april sender NaturErhvervstyrelsen lodsejeren en kopi af regnskabet for arealets drift i det forudgående år, med oplysning om indtægter og udgifter, fordelingstal m.v.
 § 16. Såfremt arealets drift i et regnskabsår har givet overskud, sender NaturErhvervstyrelsen overskuddet til lodsejeren inden den 1. april i det efterfølgende år.
 Stk. 2. Overskuddet i et regnskabsår sendes til den lodsejer, som iht. tingbogen ejer arealet den 31. december i det år som regnskabet omfatter.
 § 17. Et eventuelt underskud af arealets drift i et regnskabsår overføres til det følgende års regnskab og således at udlodningen til lodsejeren dette år reduceres med det forudgående års underskud.
 Stk. 2. Såfremt et areal giver underskud i flere på hinanden følgende år, overføres underskuddet til de følgende år, indtil der opstår overskud på driftskontoen.
 § 18. Såfremt der efter udløbet af aftale- eller påbudsperioden fortsat er et underskud på driftskontoen, afholdes dette underskud endeligt af staten.
Kapitel 5 Almindelige bestemmelser § 19. På arealer, som indgår i græsningsordningen er NaturErhvervstyrelsen berettiget til at udføre eller lade udføre alle sådanne sædvanlige arbejder, som arealets landbrugsmæssige drift og vedligeholdelse betinger og som lovligt kan udføres iht.
Tøndermarskloven.
 Stk. 2. NaturErhvervstyrelsen er endvidere berettiget til at indgå aftale med tredjemand om arealets landbrugsmæssige drift og vedligeholdelse.
 § 20. Afgørelser, som er truffet af kommunalbestyrelsen eller af NaturErhvervstyrelsen iht. denne bekendtgørelse, er endelige.
 § 21. Kommunalbestyrelsen underretter Styrelsen for Vand- og Naturforvaltning om de afgørelser, der træffes efter bekendtgørelsen.
 § 22. Bekendtgørelsen træder i kraft den 1. juli 2016.
 Stk. 2. Bekendtgørelse nr. 1311 af 20. november 2006 om græsningsordningen i de ydre koge i Tøndermarsken ophæves.
