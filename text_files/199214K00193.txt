Nr BTL 193 Betænkning over Forslag til lov om ændring af ligningsloven (Genindførelse  

 af fradragsret for repræsentationsudgifter)   

 Nr L 193 1992-93, 1. samling Afgivet af Skatteudvalget Afgivet: 19930604 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige/mundtlige henvendelser fra:
Det Danske Gastronomiske Akademi, Erhvervenes Skatteudvalg og direktør Peter Tholstrup.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) lovforslaget til forkastelse ved 3.  

 behandling.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse uændret.
 Et mindretal inden for mindretallet (Fremskridtspartiets medlem af  

 udvalget) har med dette lovforslag forsøgt at bedre vilkårene for såvel  

 erhvervslivet som hotel- og restaurationsbranchen.
 Lovforslaget går ud på at genindføre fuldt skattemæssigt fradrag for  

 repræsentationsudgifter.
 De regler, der gælder i dag, har deres oprindelse i den i mange henseender  

 samfundsødelæggende skattereform, som et flertal af Folketingets partier,  

 bestående af de daværende regeringspartier (Det Konservative Folkeparti,  

 Venstre, Centrum-Demokraterne og Kristeligt Folkeparti), aftalte med  

 Socialdemokratiet og Det Radikale Venstre i 1985. Skadevirkningerne har  

 præget det danske samfund lige siden.
 Ingen er i dag i tvivl om, at advarslerne fra Fremskridtspartiet og fra  

 brancheorganisationerne var velbegrundede.
Begrænsningen i fradragsretten for repræsentation har betydet et meget  

 væsentligt indtægtstab især for restaurationserhvervet.
Branchen har mistet  

 meget store dele af sit særdeles vigtige kundeunderlag, nemlig  

 erhversvirksomhederne.
 Der er herved sket en stærk vækst i antallet af konkurser og lukninger  

 inden for branchen, ligesom arbejdsløsheden inden for de traditionelle  

 restaurations- og hotelfag er øget markant.
 Dette lovforslag vil være til gavn for hotel- og restaurationsbranchen i  

 særdeleshed, men vil også i bred almindelighed være medvirkende til en øget  

 erhvervsaktivitet her i landet.
