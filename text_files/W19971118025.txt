Udtalt, at Registertilsynet finder, at der ikke bør ske en regulering,  

 som medfører begrænsning af mulighederne for anvendelse af kryptering Ved skrivelse af 31. oktober 1997 har Forskningsministeriet, IT-politisk  

 kontor, fremsendt EU-kommissionens meddelelse om digital signatur og  

 kryptering (Kom(97)503) samt et notat herom, udarbejdet af ministeriet.
Med  

 henblik på at fastlægge en foreløbig dansk holdning anmoder  

 Forskningsministeriet om eventuelle bemærkninger.
 Registertilsynet har ved skrivelse af 14. november 1997 meddelt  

 Forskningsministeriet, at EU-kommissionens meddelelse vedrørende  

 overvejelserne om en eventuel regulering på fællesskabsplan omkring digital  

 signatur ikke gav tilsynet anledning til bemærkninger.
For så vidt angår kryptering anføres det i EU-kommissionens meddelelse, at  

 anvendelsen af kryptering er en forudsætning for udbredelsen af elektronisk  

 handel, og at kryptering giver mulighed for fleksibelt og billigt at sikre  

 fortroligheden af elektronisk information.
Det påpeges herefter, at den  

 eksisterende eksportkontrol, som krypteringsprodukter er underlagt, ikke er  

 nærmere fastlagt for så vidt angår eksport medlemslandene imellem, hvilket  

 kan lede til forskellig praksis mellem medlemslandene og dermed skabe  

 hindringer for det indre marked.
Det anføres endvidere, at udbredelsen af kryptering har skabt bekymring  

 for, at efterforskningsmyndighedernes mulighed for at efterforske alvorlig  

 kriminalitet gennem aflytning og ransagning vil blive væsentligt forringet,  

 hvilket har ført til, at flere medlemslande for tiden diskuterer eventuel  

 lovgivning om kryptering.
Kommissionen ser en række problemer ved  

 krypteringssystemer, som sikrer efterforskningsmyndighederne  

 aflytningsmulighed, herunder at aflytningsmulighed vil forringe  

 krypteringssystemernes sikkerhed, at aflytningsmulighed kan være forbundet  

 med betydelige omkostninger og muligvis ikke vil kunne etableres i  

 international skala, samt at aflytningsmulighed i øvrigt nemt kan omgås af  

 kriminelle.
Kommissionen frygter på denne baggrund, at brugerne ikke vil  

 ønske at benytte krypteringsprodukter, som sikrer aflytningsmulighed.
Idet  

 kriminelle under ingen omstændigheder kan forhindres i at anvende kryptering  

 uden aflytningsmulighed, kan initiativer til at fremme brugen af produkter,  

 som sikrer aflytningsmulighed, efter kommissionens vurdering frygtes ikke at  

 få nogen væsentlig efterforskningsmæssig effekt, men vil omvendt kunne skabe  

 barrierer for den lovlige brug af kryptering.
I meddelelsens afsnit om politiske initiativer vedrørende kryptering  

 anføres det, at Kommissionens respekterer medlemslandenes ret til  

 selvbestemmelse i spørgsmål om national sikkerhed og retshåndhævelse.
Såfremt  

 medlemslandene vælger at indføre nationale restriktioner for brug eller  

 distribution af kryptering, skal disse dog være i overensstemmelse med den  

 frie bevægelighed af varer og tjenesteydelser.
Kommissionen vil på den  

 baggrund undersøge, om eksisterende nationale restriktioner kan  

 retfærdiggøres i forhold til EUs krav om fri bevægelighed og  

 proportionalitet.
Kommissionen lægger derudover op til, at EUs eksportregler  

 skal tilpasses krypterings stigende betydning for Internet og elektronisk  

 handel, og foreslår i forbindelse med genforhandlingen af EUs forordning om  

 eksportkontrol visse konkrete tiltag.
 Sagen har været behandlet på Registerrådets møde den 10. december 1997.
 Registertilsynet skal herefter udtale følgende:
 Registertilsynet lægger afgørende vægt på, at den enkelte sikres ret til  

 at beskytte privatlivet og fortroligheden af kommunikation, og finder, at  

 restriktioner i anvendelsen af kryptering vil være i strid med dette princip.
 Indgreb i anvendelsen af kryptering kan efter Registertilsynets opfattelse  

 ikke forventes at give øgede muligheder for bekæmpelse af alvorlig  

 kriminalitet, men vil derimod generelt betyde forringet sikkerhed i  

 forbindelse med elektronisk transmission af information.
 Registertilsynet finder på denne baggrund, at der ikke bør ske en  

 regulering på området, som medfører begrænsning af mulighederne for  

 anvendelse af kryptering.
Registertilsynet deler således de betænkeligheder, som EU-kommissionen ser  

 ved krypteringssystemer, som sikrer efterforskningsmyndighederne  

 aflytningsmulighed.
Registertilsynet kar i øvrigt ikke bemærkninger til  

 EU-kommissionens meddelelse.
