Dagpengegodtgørelse til medlemmer, som arbejder efter fast vagtplan,  

 skal først beregnes, når arbejdet efter vagtplanen ophører helt, og der ikke  

 er tilbudt arbejde den efterfølgende dag Advokat X Ved skrivelse af 26. marts 1990 har Arbejdsministeriets departement  

 anmodet direktoratet om at besvare Deres henvendelse af den 22. marts 1990  

 til Arbejdsministeriet vedrørende fortolkningen af  

 arbejdsløshedsforsikringslovens § 84.
 Det fremgår af Deres henvendelse, at De er advokat for Y, og at der er  

 opstået uoverensstemmelse mellem Y og Husligt Arbejder Forbund, som har sin  

 baggrund i følgende:
 Ved hvert års begyndelse fastlægger Y's daglige ledelse vagtskema for  

 personalet beskæftiget på Y.
 Vagtskemaet bliver lagt for hele året i perioder a 6 uger, således at alle  

 ansatte ved årets begyndelse kan se nøjagtigt hvilke dage og hvilke vagter,  

 de må regne med at skulle arbejde det pågældende år.
 Som det fremgår af korrespondancen, er det Husligt Arbejder Forbunds  

 opfattelse, at deres medlemmers fridage i henhold til vagtskema må betragtes  

 som afskedigelse/hjemsendelse og således medføre, at Y skal betale de  

 pågældende dagpengegodtgørelse for de fem første ledige dage.
 Som det ligeledes fremgår af korrespondancen, er det Y's opfattelse, at de  

 dage, hvor Husligt Arbejder Forbunds medlemmer kræver dagpengeudbetalinger af  

 Y, er aftalte fridage.
 I denne anledning skal direktoratet indledningsvis meddele, at det af  

 arbejdsløshedsforsikringslovens § 84, stk. 6, fremgår, at uoverensstemmelser  

 om dagpengegodtgørelsen afgøres ved faglig behandling eller civilt søgsmål.
 Det er således ikke direktoratet, der skal afgøre, hvornår arbejdsgiveren  

 i den konkrete sag skal udbetale en dagpengegodtgørelse og i bekræftende fald  

 hvor meget.
 Direktoratet skal dog udtale:
 Det er i arbejdsløshedsforsikringslovens § 84, stk. 1, 1. pkt., bestemt,  

 at arbejdsgiveren betaler en dagpengegodtgørelse svarende til dagpenge for  

 højst 1 ledighedsdag ved afskedigelse, hjemsendelse, ophør af opgave-og  

 tidsbestemt akkord og lignende.
 Idet der er tale om, at arbejdsgiveren har udfærdiget en vagtplan for hele  

 året, må direktoratet umiddelbart være af den opfattelse, at medlemmet først  

 vil være berettiget til en dagpengegodtgørelse for 1. ledighedsdag, når  

 arbejdet i henhold til vagtplanen ophører helt, i dette tilfælde i uge 52/89,  

 og medlemmet ikke skriftlig er tilbudt beskæftigelse den efterfølgende dag.
 I øvrigt skal dagpengegodtgørelsen for 1. ledighedsdag beregnes i forhold  

 til det antal timer, medlemmet ifølge overenskomst eller særlig aftale var  

 ansat til.
 Direktoratet finder således, at hvis medlemmet har arbejdet med en fast  

 nedsat arbejdstid, udgør dagpengegodtgørelsen for en dag: højeste  

 dagpengebeløb (p.t. kr. 399,-) gange antallet af beskæftigelsestimer  

 (indenfor de sidste 4 uger) divideret med fuld, sædvanlig arbejdstid.
 Hvis derimod der ikke har været tale om fast nedsat arbejdstid, skal der  

 udbetales en fuld dagpengegodtgørelse for 1. ledighedsdag, idet direktoratet  

 har forudsat, at medlemmet er omfattet af en overenskomst, som indeholder  

 bestemmelser om fuld, normal arbejdstid.
 Direktoratet vedlægger endvidere til Deres orientering Direktoratet for  

 Arbejdsløshedsforsikringens bekendtgørelse nr. 92 af 13. februar 1989, om  

 arbejdsgiverens betaling af dagpengegodtgørelse for 1. ledighedsdag.
 Direktoratet håber hermed at have besvaret henvendelsen tilfredsstillende.
 P.D.V.
 E.B.
