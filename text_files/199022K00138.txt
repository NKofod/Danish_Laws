Nr LSF 138 Forslag til Lov om ændring af retsplejeloven Fremsat af Ebba Strange (SF) Pernille Frahm (SF) Lilli Gyldenkilde (SF)  

 Gert Petersen (SF) den 8. februar 1991 Vedtaget ved tredjebehandling den 23. maj 1991 Lov nr. 349 af 06/06/1991 § 1 I lov om rettens pleje, jf. lovbekendtgørelse nr. 748 af 1. december  

 1989, som senest ændret ved lov nr. 406 af 13. juni 1990, foretages følgende  

 ændring:
 I § 21 a, stk. 3, 2. pkt., ændres »Justitsministeren«  

 til: »Undersøgelsesretten«.
§ 2 Loven træder i kraft 1. juli 1991.
Oprindeligt fremsat forslag § 1 I lov om rettens pleje, jf. lovbekendtgørelse nr. 748 af 1. december  

 1989, som senest ændret ved lov nr. 406 af 13. juni 1990, foretages følgende  

 ændring:
 I § 21 a, stk. 3, udgår andet punktum.
§ 2 Loven træder i kraft 1. juli 1991.
Bemærkninger til lovforslaget Den 15. maj 1990 fremsatte justitsministeren forslag til ændring af  

 retsplejeloven.
Forslaget gik ud på at indføre dommerundersøgelser i  

 retsplejeloven.
Forslaget blev vedtaget den 1. juni 1990 som § 21 a, efter at det var  

 blevet noget ændret af Folketinget.
Se Folketingstidende 1989-90,  

 forhandlingerne sp. 9389, 9888, 10842 og 11196, tillæg A sp. 5695, tillæg B  

 sp. 1963 og 2037 samt tillæg C sp. 1037.
Ved alle tre behandlinger i folketingssalen drejede debatten sig især om  

 to hovedproblemer, nemlig om hvorvidt der skulle gælde særlige regler for  

 dørlukninger i dommerundersøgelser eller retsplejelovens almindelige regler  

 skulle gælde, samt om hvorvidt beretningen fra en dommerundersøgelse skulle  

 være offentligt tilgængelig eller ej.
For så vidt angik det andet problem  

 blev resultatet efter forslagsstillernes opfattelse helt tilfredsstillende,  

 nemlig at udgangspunktet er, at beretningen offentliggøres, men at  

 justitsministeren i ganske særlige tilfælde kan bestemme, at det ikke sker.
 Med hensyn til selve undersøgelsesrettens åbenhed blev resultatet som  

 bekendt, at justitsministeren i særlige tilfælde kan bestemme, at  

 undersøgelsen skal foregå for lukkede døre.
Det er denne bestemmelse, som forslagsstillerne nu foreslår fjernet.
Ved  

 at fjerne 2. punktum i § 21 a vil spørgsmålet om åbne eller lukkede døre  

 skulle afgøres af retten efter retsplejelovens almindelige regler, således  

 som det fremgår af retsplejelovens kapitel 2, §§ 29, 30, 31 og 32. Når  

 forslaget fremsættes nu, mindre end et år efter at det blev forkastet af  

 Folketinget, skyldes det de hændelser, der har fundet sted siden lovens  

 vedtagelse.
Straks efter lovens vedtagelse igangsatte statsministeren en  

 dommerundersøgelse af den såkaldte tamilsag.
Undersøgelsen skulle foregå bag  

 lukkede døre, således som justitsministeren havde mulighed for at beslutte.  

 Imidlertid anså sagens hovedperson, tidligere justitsminister Erik  

 Ninn-Hansen, sin retsbeskyttelse for truet ved, at sagen skulle føres for  

 lukkede døre, og ville derfor klage til Menneskerettighedskommissionen.
På  

 den baggrund gav statsministeren undersøgelsesdommeren besked om, at resten  

 af sagen skulle føres for åbne døre, og at forhørsprotokollerne fra de  

 afhøringer, der allerede havde fundet sted, skulle offentliggøres.
 Allerede før offentliggørelsen fandt sted, var brudstykker af de afhørtes  

 udsagn sivet til offentligheden.
Både det faktiske sagsforløb samt den offentlige interesse, der er omkring  

 den igangværende dommerundersøgelse, understreger, hvor vigtigt  

 retsplejelovens grundlæggende princip om åbenhed i retsplejen er.
Det er en  

 uhyre problematisk sammenblanding af den udøvende og den dømmende magt, at en  

 justitsminister kan beslutte lukkede døre netop i sager, der drejer sig om  

 undersøgelser af forvaltningsakter af stor betydning og interesse for  

 offentligheden.
At det tilmed sker, når bestemmelsen skal bruges første gang  

 og det er justitsministeriets egne ministre og embedsmænd, hvis  

 administration skal undersøges, gør bestemmelsen så meget mere tydeligt  

 uholdbar.
Det er ikke retssikkerhedsmæssigt forsvarligt at opretholde denne  

 tilstand.
Bestemmelsen er en plet på dansk retspleje og bør hurtigst muligt  

 fjernes.
En regering, der selv iværksætter en dommerundersøgelse mod sig  

 selv, kan ikke også have kompetencen til at beslutte, hvad der må komme til  

 offentlighedens kundskab.
