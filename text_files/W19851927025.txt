Der kunne ikke i forbindelse med en ansøgning om forhøjet og ekstra  

 børnetilskud stilles krav om skriftlig ansøgning, idet lov om børnetilskud og  

 andre familieydelser ikke indeholder bestemmelser herom, ligesom der heller  

 ikke i dansk ret iøvrigt findes almindelige regler om ansøgningers form og  

 indhold.
Et socialudvalg havde herefter ikke været berettiget til at afslå en  

 ansøgning om forhøjet og ekstra børnetilskud for januar kvartal 1984 i en  

 sag, hvor det var ubestridt, at mundtlig ansøgning var indgivet før 1.  

 kvartal 1984, men skriftlig ansøgning først var modtaget den 4. januar 1984.
 REGØRELSE FOR SAGEN:
En ansøger havde i oktober 1983 ophævet samlivet med sin samlever.
I  

 forbindelse hermed blev ansøgeren af sin sagsbehandler i socialforvaltningen  

 opfordret til at søge forhøjet og ekstra børnetilskud.
Sagsbehandleren  

 fremsendte i december 1983 et ansøgningsskema til ansøgeren, som returnerede  

 skemaet den 4. januar 1984.
 Det sociale udvalg traf afgørelse om, at forhøjet og ekstra børnetilskud  

 først kunne udbetales fra april kvartal 1984, da ansøgningen først var  

 modtaget den 4. januar 1984.
 Overfor amtsankenævnet oplyste det sociale udvalg, at udvalget havde  

 forstået en afgørelse af 20. juni 1974 fra ankestyrelsen, gengivet i  

 meddelelser fra socialministeriet nr. 1/1975 således, at det er en  

 forudsætning for udbetaling af forhøjet og ekstra børnetilskud, at en  

 ansøgning er fremsendt, d. v s. at der er tale om en skriftlig ansøgning.
 AFGØRELSEN, DER KLAGES OVER:
 Amtsankenævnet pålagde socialudvalget at udbetale forskellen mellem  

 almindeligt og forhøjet og ekstra børnetilskud til ansøgeren for januar  

 kvartal 1984. Nævnet fandt, at der ikke havde været grundlag for at afslå  

 ansøgningen, da ansøgeren over for sin sagsbehandler havde rejst spørgsmålet  

 om forhøjet og ekstra børnetilskud, og da ansøgeren efter det oplyste iøvrigt  

 havde været berettiget til ydelsen den 1. januar 1984.
 KLAGEN TIL ANKESTYRELSEN:
 Sagen blev anket af det sociale udvalg.
 LOVGRUNDLAG:
 Lov om børnetilskud og andre familieydelser § 33.
 ANKESTYRELSENS AFGØRELSE:
Der ses ikke i sociallovgivningen eller i dansk ret iøvrigt at være  

 almindelige regler om ansøgningers form og indhold.
Det må derfor antages, at  

 der ikke uden særlig hjemmel kan stilles krav om skriftlighed eller ansøgning  

 på særlige blanketter.
Ankestyrelsens afgørelse, gengivet i meddelelser fra socialministeriet nr.  

 1/1975, tager ikke stilling til spørgsmålet om skriftlighed.
Afgørelsen  

 vedrører spørgsmålet, om retten til forhøjet og ekstra børnetilskud indtræder  

 automatisk, når ansøgeren subjektivt opfylder betingelserne herfor, eller  

 først efter ansøgning herom.
 Lov om børnetilskud og andre familieydelser ses ikke at indeholde  

 bestemmelse om, at ansøgning om forhøjet og ekstra børnetilskud skal indgives  

 skriftligt.
 Under henvisning hertil tiltræder ankestyrelsen amtsankenævnets afgørelse,  

 idet ankestyrelsen herved har lagt til grund, at det ikke fra socialudvalgets  

 side er bestridt, at der er ansøgt mundtligt om den pågældende ydelse før den  

 1. januar 1984.
