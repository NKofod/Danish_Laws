Bekendtgørelse om pointtildeling m.v. til fiskerilicensindehavere og fartøjsførere i forbindelse med alvorlige overtrædelser af reglerne i den fælles fiskeripolitik1) I medfør af § 10, stk. 1, § 39 a, stk. 1, og § 39 b, stk. 1 og 2, i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, fastsættes:
Kapitel 1 Pointtildeling § 1. Fiskeristyrelsen træffer afgørelse om tildeling af point til indehavere af en dansk fiskerilicens og til fartøjsførere, der begår en alvorlig overtrædelse af reglerne i den fælles fiskeripolitik.
 Stk. 2. Fiskeristyrelsen tildeler point ved følgende alvorlige overtrædelser, afhængig af hvor grov den pågældende overtrædelse er:
 1) Manglende opfyldelse af forpligtelsen til at registrere og rapportere fangstdata og fangstrelaterede data, herunder data, der skal sendes via det satellitbaserede fartøjsovervågningssystem, jf. artikel 42, stk. 1, litra a), og artikel 3, stk. 1, litra b), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 2) Anvendelse af fiskeredskaber, der ikke opfylder kravene i EU-lovgivningen, jf. artikel 42, stk. 1, litra a), og artikel 3, stk. 1, litra e), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 3) Forfalskning eller tilsløring af mærkning, identitet eller registrering, jf. artikel 42, stk. 1, litra a), og artikel 3, stk. 1, litra f), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 4) Tilsløring, forfalskning eller tilintetgørelse af bevismateriale vedrørende undersøgelser, jf. artikel 42, stk. 1, litra a), og artikel 3, stk. 1, litra g), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 5) Ombordtagning, omladning eller landing af undermålsfisk i strid med gældende lovgivning, jf. artikel 42, stk. 1, litra a), og artikel 3, stk. 1, litra i), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 6) Fiskeri i en regional fiskeriforvaltningsorganisations område på en måde, der er uforenelig eller i strid med den pågældende organisations bevarelses- og forvaltningsforanstaltninger, jf. artikel 42, stk. 1, litra a), og artikel 3, stk. 1, litra k), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 7) Fiskeri uden gyldig licens, godkendelse eller tilladelse udstedt af flagstaten eller den relevante kyststat, jf. artikel 42, stk. 1, litra a), og artikel 3, stk. 1, litra a), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 8) Fiskeri i et lukket område, i en forbudsperiode, uden kvote, efter at kvote er opbrugt, eller dybere end en tilladt dybde, jf. artikel 42, stk. 1, litra a), og artikel 3, stk. 1, litra c), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 9) Direkte fiskeri efter en bestand, som der er indført fiskeristop eller fiskeriforbud for, jf. 42, stk. 1, litra a), og artikel 3, stk. 1, litra d), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 10) Hindring af fiskerikontrollørernes arbejde med at kontrollere, om de gældende bevarelses- og forvaltningsforanstaltninger overholdes, og af observatørernes arbejde med at observere, om de gældende EU-bestemmelser overholdes, jf. artikel 42, stk. 1, litra a), og artikel 3, stk. 1, litra h), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 11) Omladning eller deltagelse i fællesfiskeri med andre fartøjer eller støtte til eller forsyning af sådanne fartøjer, som beviseligt har udøvet IUU-fiskeri efter Rådets forordning nr. 1005/2008/EF, især fartøjer opført på EU's eller en regional fiskeriforvaltningsorganisations IUU-liste, jf. artikel 42, stk. 1, litra a), og artikel 3, stk. 1, litra j), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 12) Anvendelse af fiskerfartøjer uden nationalitet, dvs. statsløse fartøjer, jf. folkeretten, jf. artikel 42, stk. 1, litra a), og artikel 3, stk. 1, litra l), i Rådets forordning nr. 1005/2008/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri m.v.
 13) Manglende landing af arter underlagt kvoter, som fanges under et fiskeri, medmindre sådan en landing ville stride mod forpligtelser, der følger af reglerne i den fælles fiskeripolitik, når fiskeriet eller fiskeriområderne er omfattet af disse regler, jf. artikel 90, stk. 1, litra c), i Rådets forordning nr. 1224/2009/EF af 20. november 2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik m.v.
 § 2. Fiskeristyrelsen tildeler følgende point for alvorlige overtrædelser:
 1) 3 point for en alvorlig overtrædelse omfattet af § 1, stk. 2, nr. 1.
 2) 4 point for en alvorlig overtrædelse omfattet af § 1, stk. 2, nr. 2.
 3) 5 point for en alvorlig overtrædelse omfattet af § 1, stk. 2, nr. 3-6.
 4) 6 point for en alvorlig overtrædelse omfattet af § 1, stk. 2, nr. 8.
 5) 7 point for en alvorlig overtrædelse omfattet af § 1, stk. 2, nr. 7 eller 9-13.
Stk. 2. Der kan maksimalt tildeles 12 point pr. inspektion.
Ved inspektion forstås fysisk og administrativ kontrol af et fiskerfartøj med fiskerilicens herunder kontrol af fartøjets elektroniske registreringssystemer og logbøger.
Ved kontrol af et fartøjs elektroniske registreringssystemer og logbøger udgør hver fangstrejse en inspektion.
§ 3. Fiskeristyrelsen meddeler i forbindelse med en fysisk inspektion, at en konstateret overtrædelse kan medføre tildeling af point.
Meddelelsen noteres i inspektionsrapporten.
 § 4. Ved vurderingen af om overtrædelserne i § 1, stk. 2, nr. 1-12, skal anses for alvorlige, skal der tages hensyn til den forvoldte skade, overtrædelsens omfang, skadens værdi og om overtrædelsen har gentaget sig.
 Stk. 2. Ved vurderingen af om overtrædelsen i § 1, stk. 2, nr. 13, skal anses for alvorlig, skal der tages hensyn til skadens art, skadens værdi, overtræderens økonomiske situation, overtrædelsens omfang og om overtrædelsen har gentaget sig.
 Stk. 3. Der skal ved afgørelse om pointtildeling tages hensyn til, om vedkommende har tilsidesat den agtpågivenhed, som en erhvervsudøver med sædvanlig professionel agtpågivenhed skal udvise ved udnyttelsen af de akvatiske ressourcer.
 Stk. 4. Tildelingen af point skal stå i rimeligt forhold til overtrædelsen.
 § 5. Det kan ved vurderingen af overtrædelsens grovhed bl.a. indgå som skærpende omstændighed:
 1) At overtrædelsen er begået forsætligt eller ved grov uagtsomhed.
 2) At der kan være sket skade på fiskebestandene.
 3) At kontrolindsatsen undermineres.
 4) At der er sket direkte fiskeri efter en truet bestand, der er indført fiskeristop eller fiskeforbud for.
 § 6. Det kan ved vurderingen af overtrædelsens grovhed bl.a. indgå som formildende omstændighed:
 1) At overtrædelsen er begået i undskyldelig uvidenhed om eller undskyldelig misforståelse af reglerne.
 2) At overtrædelsen er af mindre betydende omfang.
 § 7. En afgørelse om tildeling af point får virkning fra udløbet af klagefristen eller ved endelig afgørelse fra Miljø- og Fødevareklagenævnet.
 § 8. De samlede tildelte point slettes 3 år efter datoen for den sidste alvorlige overtrædelse, som medførte tildeling af point.
 § 9. Fiskeristyrelsen sletter to point fra fiskerilicensindehaveren, forudsat at det samlede antal point, der er tildelt denne for det fartøj, som licensen gælder for, overstiger to point, hvis:
1) fiskerfartøjet, der er benyttet til at begå den overtrædelse, som medførte tildeling af point, derefter anvender FOS eller elektronisk registrerer og sender fiskerilogbogs-, omladningsopgørelses- og landingsopgørelsesdata uden at være retligt forpligtet til at benytte denne teknologi, 2) indehaveren af fiskerilicensen efter tildelingen af point frivilligt deltager i fiskeri i videnskabeligt øjemed for at forbedre fiskeredskabers selektivitet, 3) indehaveren af fiskerilicensen er medlem af en producentorganisation og accepterer en fangstplan, som producentorganisationen har vedtaget, året efter tildelingen af point med en nedsættelse på 10 % af fiskerimulighederne for indehaveren af fiskerilicensen, eller 4) indehaveren af fiskerilicensen deltager i fiskeri, der er omfattet af en miljømærkeordning, som går ud på at certificere og fremme mærker for fiskevarer, der stammer fra velforvaltet havfiskeri, og sætte fokus på spørgsmål om bæredygtig udnyttelse af fiskeressourcerne.
 Stk. 2. Indehaveren af en fiskerilicens kan kun en gang inden for hver periode, jf. § 8, benytte en af de muligheder, der er nævnt i stk. 1, nr. 1-4, til at reducere det tildelte antal point, forudsat at reduktionen ikke medfører, at alle fiskerilicensens point slettes.
Stk. 3. Slettes der point i henhold til stk. 1 skal indehaveren af fiskerilicensen underrettes herom.
Indehaveren af fiskerilicensen skal også underrettes om, hvor mange point der stadig er tilbage.
Kapitel 2 Suspension og permanent inddragelse af fiskerilicens og forbud mod at føre fiskerfartøjer med fiskerilicens Licensindehaver § 10. Fiskeristyrelsen meddeler suspension af fiskerilicensen i 2 måneder, når fiskerilicensindehaveren akkumulerer 18 point.
Ved 36 point meddeles suspension i 4 måneder, ved 54 point i 8 måneder, ved 72 point i 1 år og ved 90 point meddeles permanent inddragelse fiskerilicensen.
Stk. 2. Forinden Fiskeristyrelsen træffer afgørelse om permanent inddragelse af fiskerilicensen, skal der foretages partshøring indeholdende en redegørelse for de oplysninger vedrørende sagens faktiske forhold, der påtænkes tillagt betydning ved afgørelsen.
Der skal endvidere oplyses om den afgørelse, som disse oplysninger efter Fiskeristyrelsens vurdering fører til, med en begrundelse, der opfylder de krav til begrundelsen af en forvaltningsafgørelse, der følger af forvaltningsloven.
 § 11. Ved suspension af fiskerilicensen skal licensindehaveren sikre, at fiskerfartøjet straks indstiller alt fiskeri og vender tilbage til sin hjemhavn eller en havn, der anvises af Fiskeristyrelsen.
 Stk. 2. En fiskerilicens kan ikke overdrages i suspensionsperioden eller ved permanent inddragelse.
 § 12. Point overføres til en ny indehaver af fiskerilicensen for det pågældende fiskerfartøj, hvis fartøjet sælges, overdrages eller på anden måde skifter ejer.
Fartøjsfører § 13. Fiskeristyrelsen meddeler forbud mod at føre ethvert fiskerfartøj med fiskerilicens i 2 måneder, når fartøjsføreren akkumulerer 18 point.
Ved 36 point meddeles forbud mod at føre ethvert fiskerfartøj med fiskerilicens i 4 måneder, ved 54 point i 8 måneder, ved 72 point i 1 år og ved 90 point meddeles permanent forbud mod at føre ethvert fiskerfartøj med fiskerilicens.
Stk. 2. Forinden Fiskeristyrelsen træffer afgørelse om permanent forbud mod at føre ethvert fiskerfartøj med fiskerilicens, skal Fiskeristyrelsen foretage partshøring indeholdende en redegørelse for de oplysninger vedrørende sagens faktiske forhold, der påtænkes tillagt betydning ved afgørelsen.
Der skal endvidere oplyses om den afgørelse, som disse oplysninger efter Fiskeristyrelsens vurdering fører til, med en begrundelse, der opfylder de krav til begrundelsen af en forvaltningsafgørelse, der følger af forvaltningsloven.
Kapitel 3 Oplysningspligt og pointregister Pointregister § 14. Fiskeristyrelsen fører et register over alle alvorlige overtrædelser af reglerne i den fælles fiskeripolitik, der begås af fiskerfartøjer med en dansk fiskerilicens, indeholdende antallet af tildelte point og de pålagte sanktioner mod licensindehavere og fartøjsførere.
 Stk. 2. Oplysningerne i pointregisteret opbevares i det omfang, det er nødvendigt af hensyn til opfyldelsen af Danmarks forpligtigelser i henhold til Rådets forordning nr. 1224/2009/EF af 20. november 2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik m.v., dog i mindst 3 kalenderår regnet fra starten af året efter det år, hvor oplysningerne blev registreret.
Oplysningspligt ved ejerskifte § 15. Ved salg, overdragelse eller andet ejerskifte skal fiskerilicensindehaveren oplyse om det antal point, der er registreret på fiskerilicensen, til den kommende licensindehaver.
 Stk. 2. Fiskeristyrelsen udsteder efter anmodning en bekræftet kopi af registreringer fra Fiskeristyrelsens register til brug for sælgers oplysningspligt efter stk. 1.
Kapitel 4 Ikrafttrædelse § 16. Bekendtgørelsen træder i kraft den 1. oktober 2019.
 Stk. 2. Bekendtgørelsen finder ikke anvendelse på overtrædelser, der er begået før bekendtgørelsens ikrafttræden.
 Stk. 3. Bekendtgørelse nr. 1058 af 13. november 2012 om pointtildeling m.v. til fiskerilicensindehavere og førere af fiskerfartøjer i forbindelse med IUU-fiskeri ophæves.
 Stk. 4. Bekendtgørelse nr. 1058 af 13. november 2012 finder dog fortsat anvendelse for pointtildeling m.v. til fiskerilicensindehavere og førere af fiskerfartøjer i forbindelse med IUU-fiskeri, der er begået før den 1. oktober 2019.
Miljø- og Fødevareministeriet, den 22. september 2019 Mogens Jensen / Nis Christensen 1) I bekendtgørelsen er medtaget visse bestemmelser fra Rådets forordning 2008/1005/EF af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri, om ændring af forordning 2847/93/EF, 1936/2001/EF og 601/2004/EF og om ophævelse af forordning (EF) nr. 1093/94 og nr. 1447/1999, EU-Tidende 2008, nr.
L286, side 1, som senest ændret ved Kommissionens forordning 2011/202/EU af 1. marts 2011, EU-Tidende 2011, nr.
L57, side 10, Rådets forordning 2009/1224/EF af 20. november 2009 om oprettelse af en EF-kontrolforordning med henblik på at sikre overholdelse af reglerne i den fælles fiskeripolitik, om ændring af forordning 847/96/EF, 2371/2002/EF, 811/2004/EF, 768/2005/EF, 2115/2005/EF, 2166/2005/EF, 388/2006/EF, 509/2007/EF, 676/2007/EF, 1098/2007/EF, 1300/2008/EF, 1342/2008/EF og om ophævelse af forordning 2847/93/EØF, 1627/94/EF og 1966/2006/EF, EU-Tidende 2009. nr.
L343, side 1, som senest ændret ved Europa-Parlamentets og Rådets forordning 2019/1241/EU, EU-Tidende 2019, nr.
L198, side 105, og Kommissionens gennemførelsesforordning 2011/404/EU af 8. april 2011 om gennemførelsesbestemmelser til Rådets forordning 1224/2009/EF om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, EU-Tidende 2011. nr.
L112, side 1, som senest ændret ved Kommissionens gennemførelsesforordning 2015/1962/EU af 28. oktober 2015, EU-Tidende 2015, nr. 101, side 76. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
