Nr BSF 107 Forslag til Folketingsbeslutning om Danmarks ratifikation af overenskomst  

 mellem Kongeriget Danmarks regering sammen med Grønlands landsstyre på den  

 ene side og Republikken Islands regering på den anden side om afgrænsning af  

 kontinentalsoklen og fiskerizonerne i området mellem Grønland og Island,  

 undertegnet i Helsingfors den 11. november 1997 Fremsat af udenrigsministeren (Niels Helveg Petersen) den 5. februar 1998 Folketinget meddeler sit samtykke til, at Danmark ratificerer den i  

 Helsingfors den 11. november 1997 undertegnede overenskomst mellem Kongeriget  

 Danmarks regering sammen med Grønlands landsstyre på den ene side og  

 Republikken Islands regering på den anden side om afgrænsning af  

 kontinentalsoklen og fiskerizonerne i området mellem Grønland og Island.
INDHOLDSFORTEGNELSE Overenskomst mellem Kongeriget Danmarks regering sammen med Grønlands  

 landsstyre på den ene side og Republikken Islands regering på den anden side om  

 afgrænsning af kontinentalsoklen og fiskerizonerne i området mellem Grønland og Island  

 med bilag (kortskitse) Bemærkninger med bilag (kortskitse):
I.
Almindelige bemærkninger II.
Bemærkninger til overenskomstens enkelte bestemmelser Overenskomst mellem Kongeriget Danmarks regering sammen med Grønlands  

 landsstyre på den ene side og Republikken Islands regering på den anden side  

 om afgrænsning af kontinentalsoklen og fiskerizonerne i området mellem  

 Grønland og Island Kongeriget Danmarks regering sammen med Grønlands landsstyre på den ene  

 side og Republikken Islands regering på den anden side er ud fra ønsket om at fastholde og styrke det gode naboforhold mellem  

 Danmark/Grønland og Island blevet enige om følgende:
Artikel 1 Grænselinien mellem parternes dele af kontinentalsoklen og fiskerizonerne  

 i området mellem Grønland og Island er baseret på midtlinien mellem de  

 relevante grønlandske og islandske kyststrækninger samt på det opnåede  

 forhandlingsresultat af 28. juni 1997 og er fastsat som rette linier mellem  

 følgende punkter i den rækkefølge, som er angivet nedenfor:
 Alle rette linier er geodætiske linier.
 Den aftalte linie er defineret i geografisk bredde og længde i henhold til  

 World Geodetic System 1984 (WGS84). Linien vil være genstand for en teknisk  

 revision inden 1. januar 1999.
 Grænselinien og ovennævnte punkter er til illustration indtegnet på den  

 kortskitse, som er vedlagt denne overenskomst.
 Grænsepunktet A er fastlagt i samarbejde med Kongeriget Norge og skal  

 bekræftes i bilaterale aftaler med Kongeriget Norges regering.
Artikel 2 Dersom der konstateres en naturforekomst i eller på den ene parts  

 kontinentalsokkel, og den anden part er af den opfattelse, at forekomsten  

 strækker sig ind på dennes kontinentalsokkel, kan den sidstnævnte part gennem  

 fremlæggelse af det materiale, hvorpå opfattelsen støttes, f.eks. geologiske  

 og geofysiske data, gøre dette gældende over for den førstnævnte part.
Dersom en sådan opfattelse gøres gældende, skal parterne indlede  

 drøftelser om forekomstens udstrækning og muligheden for udnyttelse med  

 fremlæggelse af hver af parternes viden herom.
Dersom det ved disse  

 drøftelser konstateres, at forekomsten strækker sig over begge parters  

 kontinentalsokkel, samt at forekomsten på den ene parts område helt eller  

 delvist vil kunne udnyttes fra den anden parts område, eller at udnyttelsen  

 af forekomsten på den ene parts område vil påvirke mulighederne for  

 udnyttelsen af forekomsten på den anden parts område, skal der på begæring af  

 en af parterne træffes aftale om udnyttelsen af forekomsten.
Artikel 3 Denne overenskomst er uden præjudice for andre afgrænsningsspørgsmål  

 mellem Kongeriget Danmark og Republikken Island.
Artikel 4 Denne overenskomst træder i kraft, når parterne skriftligt har meddelt  

 hinanden, at de hertil nødvendige procedurer er afsluttet, idet dog  

 bestemmelsen om koordinaterne for grænsepunktet A først træder i kraft, når  

 Kongeriget Norges regering skriftligt har meddelt parterne, at fastlæggelsen  

 af dette punkt er bekræftet.
 Udfærdiget i Helsingfors den 11. november 1997 i to eksemplarer på dansk  

 og islandsk, således at de to tekster har samme gyldighed.
For Kongeriget Danmarks regering Niels Helveg Petersen For Grønlands landsstyre Jonathan Motzfeldt For Republikken Islands regering Halldor Asgrimsson Bemærkninger til foranstående forslag til folketingsbeslutning.
I.
Almindelige bemærkninger Island udvidede i 1975 sit fiskeriterritorium til 200 sømil, der i 1979  

 erklæredes som økonomisk zone.
Fiskeriterritoriet ved Grønland udvidedes til  

 200 sømil, i 1976 syd for 67. breddegrad (Lovtidende A, 1976, side 1695) og i  

 1980 nord for 67. breddegrad (Lovtidende A, 1980, side 679). Havområdet  

 mellem Grønland og Island er mindre end 400 sømil bredt.
Ifølge både de  

 islandske og de dansk/grønlandske bestemmelser følger afgrænsningen i mangel  

 af aftale i denne situation midtlinien.
I eet område nordvest for Island  

 viste der sig at være uenighed om, hvordan denne midtlinie skulle beregnes.  

 Afgrænsningen beregnes ud fra basispunkter og basislinier på kysten.  

 Uenigheden opstod, fordi Island benyttede klippeskæret Kolbeinsey som  

 selvstændigt basispunkt, mens beregningen af den grønlandske fiskerilinie  

 ikke tog hensyn til hverken dette skær eller øen Grimsey, som ligger mellem  

 Kolbeinsey og den islandske kyst.
Parterne hævdede således forskellige  

 midtlinier i området, hvorved fremkom et overlappende område,  

 »gråzonen«, på ca. 11.500 (km2), som begge parter gjorde krav på.  

 Der har siden 1980 været gjort forskellige forsøg på at løse  

 afgrænsningsspørgsmålet, men disse forhandlinger har ikke ført til noget  

 endeligt resultat.
I og omkring gråzonen foregår et omfattende fiskeri efter lodde.
I  

 1996-fangstsæsonen førte de overlappende krav til sammenstød i gråzonen  

 mellem de fiskerfartøjer, der fiskede på grønlandsk licens og den islandske  

 fiskeriinspektion.
Denne konflikt resulterede i fornyede forhandlinger om  

 midtliniens placering.
Efter en serie forudgående konsultationer i efteråret  

 1996 indledtes egentlige forhandlinger i februar 1997. Disse forhandlinger  

 blev bragt til en positiv afslutning den 28. juni 1997 umiddelbart inden  

 starten på 1997-fangstsæsonen.
Enigheden omfattede principperne for en  

 overenskomst om afgrænsningen af såvel den kontinentale sokkel som  

 fiskerizonerne mellem Grønland og Island.
Overenskomsten fastlægger forløbet af midtlinien mellem de respektive  

 kyststrækninger.
Grænselinien i gråzonen, som indebærer, at Danmark/Grønland  

 får ca. 70% og Island ca. 30% af det omstridte område, excl.
Grimsey-området,  

 bygger på en samlet vurdering af alle de faktorer, der har indflydelse på  

 afgrænsningen såsom basislinier, basispunkter, fiskeriafhængighed, kystlængde  

 og især det gode naboforhold.
 Som resultat af disse forhandlinger undertegnedes den 11. november 1997 i  

 Helsingfors den overenskomst om afgrænsningen af kontinentalsoklen og  

 fiskerizonerne mellem Danmark og Island, hvortil folketingets samtykke herved  

 søges indhentet.
Nævnte overenskomst med Island og en samtidig dermed undertegnet  

 tillægsprotokol med Norge fastsætter det fælles grænsepunkt (tripunktet)  

 mellem Grønland, Island og Jan Mayen (A på kortskitsen, som er bilag til  

 overenskomsten). Folketingets samtykke til grænselinien mellem Grønland og  

 Island indebærer samtidig et samtykke til tripunktet med Norge, der tillige  

 udgør slutpunktet på grænselinien mellem Grønland og Jan Mayen.
Hermed er  

 hele forløbet af grænselinien mellem Grønland og Island, henholdsvis Grønland  

 og Jan Mayen, fastlagt.
Grænseliniens forløb er vist på vedlagte kortskitse.
 Grønlands landsstyre har deltaget aktivt i hele forhandlingsforløbet.  

 Forhandlingsresultatet er tiltrådt af landsstyret, og landsstyreformanden  

 undertegnede overenskomsten sammen med udenrigsministeren.
II.
Bemærkninger til overenskomstens enkelte bestemmelser Artikel 1 Heri fastslås, at grænselinien mellem de to landes  

 kontinentalsokkelområder og fiskerizonerne i området er baseret på midtlinien  

 mellem de relevante kyststrækninger i Grønland og Island og på det  

 afsluttende forhandlingsresultat af 28. juni 1997, som angav grundlaget for  

 delingen af gråzonen.
Artiklen angiver koordinaterne for de punkter, mellem hvilke grænselinien  

 trækkes som rette, geodætiske linier.
Punkt A udgøres af tripunktet mellem  

 Grønland, Island og Jan Mayen.
Der forudses gennemført en teknisk revision af  

 linien inden udgangen af 1998, baseret på mere præcise opmålinger af  

 basispunkter og basislinier.
Grænselinien er gengivet på det kort, som er  

 vedlagt overenskomsten.
 Da punkt A udgør tripunktet mellem Grønland, Island og Jan Mayen, er dette  

 punkt fastlagt i samarbejde med Norge og vil blive bekræftet i bilaterale  

 aftaler med Norge.
Artikel 2 I overensstemmelse med sædvanlig international praksis i  

 afgrænsningsaftaler fastlægges regler for, hvorledes parterne skal forholde  

 sig, hvis der findes grænseoverskridende naturforekomster.
Gør en af parterne  

 gældende, at der er tale om en sådan forekomst, skal parterne indlede  

 drøftelser herom og, såfremt en af parterne begærer det, skal parterne træffe  

 aftale med hinanden om udnyttelsen af en forekomst, som kan udnyttes fra  

 begge sider af grænsen, eller hvor udnyttelsen på den ene side af grænsen vil  

 påvirke udnyttelsesmulighederne på den anden side.
Artikel 3 For en ordens skyld præciseres i artiklen, at denne overenskomst ikke  

 præjudicerer løsningen af andre afgrænsningsspørgsmål mellem Island og  

 Danmark.
Afgrænsningen mellem Færøerne og Island udestår.
Artikel 4 Heri bestemmes, at overenskomsten træder i kraft, når parterne skriftligt  

 har meddelt hinanden, at deres nationale godkendelsesprocedurer er afsluttet.  

 Da grænsepunktet A også skal tiltrædes af Norge, træder bestemmelsen om  

 koordinaterne for dette punkt dog først i kraft, når Norge har meddelt begge  

 parter, at fastlæggelsen heraf er bekræftet.
Mellem Danmark og Norge forudses  

 dette at ske ved den under Almindelige bemærkninger nævnte  

 tillægsprotokol til overenskomsten om grænselinien mellem Grønland og Jan  

 Mayen (Lovtidende C, 1996, side 94). Island og Norge har undertegnet en  

 lignende tillægsprotokol.
Skriftlig fremsættelse (5. februar 1998) Udenrigsministeren (Niels Helveg Petersen):
 Herved tillader jeg mig for det høje Ting at fremsætte:
 Forslag til folketingsbeslutning om Danmarks ratifikation af  

 overenskomst mellem Kongeriget Danmarks regering sammen med Grønlands  

 landsstyre på den ene side og Republikken Islands regering på den anden side  

 om afgrænsning af kontinentalsoklen og fiskerizonerne i området mellem  

 Grønland og Island, undertegnet i Helsingfors den 11. november 1997.
(Beslutningsforslag nr.
B 107).
Beslutningsforslaget tilsigter at muliggøre dansk ratifikation af  

 overenskomsten mellem Danmark/Grønland og Island om afgrænsningen af  

 kontinentalsoklen og fiskerizonerne mellem Grønland og Island.
Overenskomsten  

 blev undertegnet den 11. november 1997. Forhandlingsresultatet er tiltrådt af  

 landsstyret, og landsstyreformanden undertegnede overenskomsten sammen med  

 udenrigsministeren.
Det er de senere års loddefiskeri i området mellem Grønland og Island, der  

 har aktualiseret behovet for en løsning på grænsedragningen.
Hidtil har der  

 været overlappende krav i en del af dette havområde.
Slutpunktet på grænselinien mellem Grønland og Island er også slutpunktet  

 på grænselinien mellem Grønland og Jan Mayen.
Folketingets samtykke til  

 overenskomsten med Island indebærer samtidig et samtykke til dette fælles  

 grænsepunkt med Norge.
Punktet formaliseres med Norge i en samtidig  

 undertegnet tillægsprotokol til den eksisterende overenskomst mellem Danmark  

 og Norge om grænselinien mellem Grønland og Jan Mayen.
Hermed er hele  

 forløbet af Grønlands grænselinie med Island og Jan Mayen fastlagt.
 Overenskomsten med Island træder i kraft, når parterne har meddelt  

 hinanden, at deres nationale godkendelsesprocedurer er afsluttet.  

 Bestemmelsen om koordinaterne for grænsepunktet med Norge træder dog først i  

 kraft, når Norge har meddelt begge parter, at fastlæggelsen heraf er  

 bekræftet.
 Idet jeg i øvrigt henviser til de bemærkninger, der ledsager forslaget,  

 skal jeg tillade mig at anbefale det til det høje Tings velvillige  

 behandling.
