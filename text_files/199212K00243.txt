Nr LSF 243 Forslag til Lov om ændring af lov om stempelafgift (Fritagelse for  

 stempelafgift ved ejendomshandel) Fremsat af Kirsten Jacobsen (FP) Kim Behnke (FP) Aage Brusgaard (FP) Ole  

 Donner (FP) Pia Kjærsgaard (FP) den 23. marts 1993 § 1 I lov om stempelafgift, jf. lovbekendtgørelse nr. 742 af 27. august 1992,  

 som senest ændret ved § 2 i lov nr. 1078 af 23. december 1992, foretages  

 følgende ændringer:
 1. Efter § 34 indsættes:
»§ 34 A.
Dokumenter om overdragelse af ejerboliger til  

 helårsbeboelse er stempelfri, jf. stk. 2 og 3.
Stk. 2. Ejerboliger efter stk. 1 omfatter ejendomme som nævnt i  

 ligningslovens § 15 B, stk. 1-5, der tjener til bolig for ejeren eller er  

 opført med salg for øje.
Dokumenter om overdragelse af fritidshuse, der ikke  

 må anvendes til helårsbeboelse, er ikke omfattet af stempelfritagelsen.
Stk. 3. For ejendomme, hvor vurderingsmyndighederne har foretaget  

 en fordeling af ejendomsværdien på den del af ejendommen, der tjener til  

 bolig for ejeren, og på resten af ejendommen efter vurderingslovens § 33,  

 stk. 4-7, er der kun stempelfrihed for den del af ejendommens værdi, som  

 forholdsmæssigt kan henføres til ejerens bolig.
Såfremt  

 vurderingsmyndighederne på tidspunktet for dokumentets oprettelse endnu ikke  

 har foretaget nævnte fordeling, skal parterne, i tilfælde af tvangsauktion  

 erhververen, i dokumentet angive fordelingen af ejendommens værdi efter  

 bedste skøn.
Stk. 4. Skatteministeren kan fastsætte regler for påtegning på  

 dokumenter og anden dokumentation, der skal tilvejebringes som betingelse for  

 stempelfrihed efter stk. 1.« 2. Efter § 57 A indsættes:
»§ 57 B.
Stiftes underpant, eller indtræder køber som debitor  

 i medfør af dokument om overdragelse af ejerbolig til helårsbeboelse som  

 nævnt i § 34 A, er dokumenterne herom stempelfri i samme omfang som  

 overdragelsesdokumentet.
Stempelfriheden gælder dog ikke ejerpantebreve,  

 medmindre ejerpantebrevet oprettes til sikkerhed for pengeinstitutlån til  

 finansiering af den i overdragelsesdokumentet omhandlede restkøbesum og  

 pengeinstituttet som håndpanthaver erklærer, at ejerpantebrevet alene vil  

 blive anvendt til dette låneformål, hvorefter det af instituttet vil blive  

 foranlediget aflyst.
Ejerpantebrevets pålydende må ikke overstige lånebeløbet  

 med mere end 10 pct.
Stk. 2. Skatteministeren kan fastsætte regler for påtegning på  

 dokumenter og anden dokumentation, der skal tilvejebringes som betingelse for  

 stempelfrihed efter stk. 1.« § 2 Loven træder i kraft dagen efter bekendtgørelsen i Lovtidende og har  

 virkning fra og med den 23. marts 1993.
Bemærkninger til lovforslaget På grund af den store usikkerhed, der hersker omkring både tidspunktet og  

 virkningen af regeringens skatteudspil, særlig den økonomiske indflydelse  

 dette vil få på boligejerens økonomi, er handel med fast ejendom næsten gået  

 i stå.
 Det bevirker, at arbejdsløse, der får tilbudt arbejde i en anden egn, i  

 mange tilfælde må sige nej, fordi de ikke kan få solgt deres ejerbolig.  

 Mange, der af økonomiske grunde er nødt til at sælge, kan ikke få solgt og  

 ender derfor på tvangsauktion.
Ved at nedsætte de alt for høje omkostninger, der er forbundet med  

 køb/salg af fast ejendom, kan man på denne måde give en indsprøjting, der kan  

 sætte nogen gang i omsætningen, samtidig med at mange derved kan undgå en dyr  

 og ulykkelig tvangsauktion.
Dette forslag skal ses i sammenhæng med de øvrige  

 forslag, Fremskridtspartiet har stillet for at afhjælpe de mest akutte  

 problemer, der har ramt ejerboligmarkedet, herunder forslaget om igen at  

 tillade, at realkreditlån bliver ydet som annuitetslån over 30 år, samt  

 forslaget om at tillade, at en ejer selv begærer sin ejendom sat på auktion,  

 såfremt der ikke er anden udvej.
Det vil spare dyre omkostninger.
 Eftersom den 19. alm. vurdering har betydet flere mia. kr. i  

 ekstraudgifter for boligejerne og dermed tilsvarende ekstraindtægter for det  

 offentlige, kan provenutabet til en ophævelse af stempelafgiften let hentes  

 herfra.
