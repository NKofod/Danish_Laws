Skriftlig fremsættelse (10. november 2011) Justitsministeren (Morten Bødskov) Herved tillader jeg mig for Folketinget at fremsætte:
 Forslag til lov om indfødsrets meddelelse.
(Lovforslag nr.
L 11) Lovforslaget omfatter 1.718 personer og ca. 636 børn, som får indfødsret sammen med deres forældre, jf. § 6, stk. 2, i lov om dansk indfødsret.
 Lovforslaget er det første af i alt to lovforslag om indfødsrets meddelelse, der fremsættes i denne samling.
Lovforslaget er for 1660 personer udarbejdet efter retningslinjerne i cirkulæreskrivelse nr. 61 af 22. september 2008 om naturalisation.
For 18 personer er lovforslaget udarbejdet efter retningslinjerne i cirkulæreskrivelse nr. 9 af 12. januar 2006 om naturalisation.
For 4 personer er lovforslaget udarbejdet efter retningslinjerne i cirkulæreskrivelse nr. 55 af 12. juni 2002 om nye retningslinier for optagelse på lovforslag om indfødsrets meddelelse.
 Herudover er lovforslaget for 36 personer udarbejdet i overensstemmelse med FNs konvention af 30. august 1961 om begrænsning af statsløshed.
 Personerne omfattet af dette lovforslag om indfødsrets meddelelse er optaget på lovforslaget forud for Folketingsvalget den 15. september 2011. Efter valget har regeringspartierne Socialdemokraterne, Radikale Venstre og Socialistisk Folkeparti vedtaget et regeringsgrundlag, hvorefter betingelserne for opnåelse af dansk indfødsret vil blive ændret på flere områder.
Reglerne om statsborgerskab skal bruges aktivt til at fremme integration.
Regeringen vil sende det tydelige signal, at udlændinge, der har boet i Danmark i flere år, og hvor integrationen er lykkedes, kan blive danske statsborgere.
Kravene skal være høje, for dansk statsborgerskab er noget særligt.
Men kravene skal ikke ekskludere dem, der gør sig umage, alene fordi de ikke har en tilpas høj uddannelse.
Og mennesker, der har boet i Danmark gennem mange år, skal ikke mødes af en prøve, hvor kravene er højere, end hvad mange danskere kan.
Men regeringen lægger vægt på, at ansøgere ikke har begået kriminalitet.
 Der vil blandt andet ske ændring af kravet om danskkundskaber til bestået Prøve i Dansk 2. Indfødsretsprøven skal erstattes af en statsborgerskabsprøve, der vægter aspekter af det hverdagsliv og det aktive politiske liv, som møder borgerne i et moderne samfund.
 Herudover skal det være muligt at have dobbelt statsborgerskab.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
