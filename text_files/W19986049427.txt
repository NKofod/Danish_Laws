 Spørgsmålet om anvendelsen af lægeerklæringer i førtidspensionssager  

 diskuteres jævnligt af sagsbehandlere, i lægelige kredse og af  

 pensionsansøgere, som føler sig uretfærdigt behandlet, hvis  

 pensionsmyndigheden ikke tilkender dem den førtidspension, som den læge, der  

 har undersøgt dem, har anbefalet i sin erklæring.
 Spørgsmålet har været rejst i Folketinget og debatteret i pressen, senest  

 i forbindelse med omtalen af en dom afsagt af Østre Landsret, hvor  

 revaliderings- og pensionsnævnet blev tilpligtet at anerkende, at en ansøger,  

 som alene var tilkendt forhøjet almindelig førtidspension var berettiget til  

 mellemste førtidspension.
 Østre Landsrets dom af 19. december 1997.
 Den omtalte dom er af en advokat blevet taget til indtægt for, at retten  

 dermed skulle have fastslået, at det er ulovligt, hvis pensionsmyndigheden  

 ikke følger den undersøgende læges vurdering af pensionsberettigelsen og  

 dermed tilsidesætter lægens erklæring.
 Ankestyrelsen har gennemgået dommen nøje og har ikke fundet, at dommen  

 giver belæg for, at det skulle være ulovligt, at pensionssmyndigheden  

 foretager en selvstændig bedømmelse af pensionsansøgerens berettigelse til  

 førtidspension, men er bundet af den undersøgende læges vurdering af  

 erhvervsevnen.
Efter Ankestyrelsens vurdering har retten ved den afsagte dom efter en  

 konkret vurdering af de foreliggende lægeerklæringer og den bevisførelse, der  

 i øvrigt har fundet sted, tilsidesat revaliderings- og pensionsnævnets skøn  

 for så vidt angår en del af den periode, hvor der af sagsøger var nedlagt  

 påstand om tilkendelse af mellemste førtidspension.
Retten fandt derimod ikke  

 grundlag for at tilsidesætte revaliderings- og pensionsnævnets tidligere  

 afgørelse om afslag på førtidspension, selvom der også for så vidt angik  

 denne periode forelå lægeerklæringer, som vurderede, at ansøgerens  

 erhvervsevne var betydeligt nedsat.
Østre Landsrets dom kan derfor efter Ankestyrelsens vurdering ikke  

 opfattes som en sådan ændring af retspraksis, at pensionsmyndighederne skulle  

 være forpligtede til at afgøre førtidspensionssager på grundlag af den  

 lægelige vurdering af erhvervsevnen.
Dommen kan derfor heller ikke i sig selv  

 give grundlag for genoptagelse af allerede afgjorte sager, hvor myndigheden  

 ikke har fulgt den lægelige vurdering af erhvervsevnen.
Hvordan indgår de lægelige oplysninger i sagsbehandlingen? Pensionsmyndigheden er efter loven forpligtet til træffe afgørelse om  

 tilkendelse af pension og til at sørge for, at sagen er tilstrækkeligt oplyst  

 til, at der kan tages stilling til om alle lovens betingelser er opfyldt.
Hvis sagen drejer sig om tilkendelse af helbredsbetinget førtidspension,  

 er det selvsagt nødvendigt, at der foreligger fyldestgørende lægelige  

 oplysninger med beskrivelse af ansøgerens sygehistorie, diagnosen og på  

 hvilket grundlag diagnosen er stillet, om mulighederne for helbredelse eller  

 bedring af tilstanden ved behandling, samt om de begrænsninger i forhold til  

 ansøgerens fysiske eller psykiske funktion, som den pågældende lidelse i sig  

 selv medfører.
I en del sager vil det være nødvendigt med udtalelser fra  

 flere læger for at sikre den tilstrækkelige lægelige oplysning.
Dette gælder,  

 hvor der er tvivl om de helbredsmæssige forhold i den konkrete sag, men også  

 når der f.eks. blandt læger er forskellige opfattelser af den pågældende  

 sygdoms karakter.
De lægelige oplysninger bør derimod ikke indeholde en indstilling om,  

 hvordan sagen bør afgøres efter pensionsloven.
Denne vurdering, hvori  

 lægelige oplysninger skal sammenholdes med oplysninger om ansøgerens alder,  

 uddannelse, erhvervsmæssige forhold, om revalideringsmuligheder og  

 arbejdsmarkedsforhold er en samlet juridisk bedømmelse, som falder uden for  

 den undersøgende læges faglige ekspertise, og som efter pensionsloven  

 selvstændigt skal foretages af pensionsmyndigheden.
 Tilsvarende gælder med hensyn til den korrekte forståelse af  

 pensionslovens betingelser for tilkendelse af pension og til  

 pensionsmyndighedens viden om praksis for tilkendelse af førtidspension, som  

 skal sikre, at der ikke sker forskelsbehandling af pensionsansøgere, hvis  

 forhold er ganske ens.
 Socialministeren har i en orienteringsskrivelse af 28. januar til  

 Kommunernes Landsforening, statsamterne, revaliderings- og pensionsnævnene,  

 Den Sociale Sikringsstyrelse og Ankestyrelsen nærmere præciseret lægernes  

 opgaver i pensionssager.
