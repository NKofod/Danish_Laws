Fradrag for forudbetalte renter på ca. 10 mio. kr. blev ikke godkendt.  

 Renterne hidrørte fra et lån på 85 mio. kr., som var optaget i et  

 finansieringsselskab.
Dette selskab havde lånt beløbet af sit moderselskab,  

 og efter at lånebeløbets renter var overført til låntagers bank, blev beløbet  

 af banken udlånt til moderselskabet.
 Lånedispositionerne blev anset for at savne reelt indhold.
 Civilingeniør A klagede for indkomståret 1981 over, at amtsligningsrådet  

 ikke havde godkendt hans fradrag for renter på 10.518.750 kr.
Klageren havde i december 1981 optaget et lån på 85 mio. kr. i  

 Finansieringsselskabet B ApS.
Dette selskab, som var 100% ejet af et  

 andelsselskab C, havde lånt beløbet i moderselskabet C.
Med fradrag af  

 forudbetalte renter på 10.518.750 kr. var til klagerens konto i D Bank A/S  

 overført 74.600.000 kr., og dette beløb havde banken efter aftale med  

 klageren videreudlånt.
Klageren var ikke blevet orienteret om, hvorledes  

 banken havde disponeret over beløbet og var således uden kendskab til, at D  

 Bank havde lånt beløbet til andelsselskabet C i slutningen af 1981. C skulle  

 forrente lånet med 18,25%, hvilket beløb skulle betales bagud den 20.  

 september 1982 med 10.399.965 kr.
Klagerens skattepligt her til landet var  

 ophørt i august 1982, hvor han var udrejst til England og havde taget fast  

 ophold.
 Som begrundelse for at nægte klageren fradragsret for rentebeløbet havde  

 amtsligningsrådet anført, at lånearrangementet på grund af det økonomiske  

 sammenfald mellem B ApS og andelsselskabet C ikke kunne godkendes i  

 skattemæssig henseende.
Klagerens advokat påstod indkomstansættelsen nedsat med rentebeløbet på  

 10.518.750 kr.
På tidspunktet for låneoptagelsen kunne forudbetalte renter  

 fuldt ud fratrækkes ved opgørelsen af den skattepligtige indkomst, ligesom  

 renteindtægter skulle medregnes, når renterne forfaldt til betaling.  

 Fradragsretten for renterne kunne ikke bestrides med den af amtsligningsrådet  

 givne begrundelse om økonomisk sammenfald, idet de nævnte selskaber var  

 selvstændige retssubjekter.
Det måtte bestrides, at der ikke var realiteter i  

 den omhandlede disposition.
Ved bedømmelsen heraf skulle der alene henses til  

 de dokumenter, som var klageren bekendt i forbindelse med dispositionens  

 gennemførelse.
Der forelå en gyldig aftale mellem B og klageren om lån af 85  

 mio. kr. med forudbetalte renter, ligesom der forelå en gyldig aftale mellem  

 klageren og D bank om udlån af de midler, som klageren havde deponeret i  

 banken.
Det fremgik klart af domspraksis, at der alene kunne lægges vægt på  

 sagens akter.
Hertil kom ifølge advokaten, at klageren havde været i god tro med hensyn  

 til, hvem banken udlånte midlerne til, idet han ikke havde været vidende om,  

 at disse midler var udlånt til andelsselskabet C.
Også dette forhold måtte  

 føre til, at dispositionen godkendtes.
Dette fulgte af den seneste praksis,  

 således Landsskatterettens kendelse af 12. april 1988 og Højesterets dom af  

 30. november 1988, i hvilke tilfælde skatteydere havde fået deres  

 dispositioner med statsgældsbeviser godkendt som følge af de pågældende  

 skatteyderes ukendskab til deres vekselereres dispositioner.
Klagerens  

 retsstilling kunne ikke bero på, hvad der måtte være foretaget uden hans  

 viden.
I øvrigt var det omhandlede lånebeløb rent faktisk blevet overført til  

 klagerens bank, ligesom der havde foreligget forsikringsgaranti for lånet.  

 Hertil kom endeligt, at klageren reelt havde været i risiko.
Der kunne ikke  

 drages paralleller til Vestre Landsrets dom vedrørende Fælleskasser, idet  

 disse kasser ikke havde været i stand til at indfri låneløfterne, medens  

 noget sådant ikke var gældende i nærværende sag, hvor udlåneren kunne  

 betegnes som en af de mest kapitalstærke virksomheder i landet.
Statsskattedirektoratet påstod ansættelsen stadfæstet med den begrundelse,  

 at hele arrangementet savnede erhvervsmæssig og økonomisk realitet.
Det var  

 vel rigtigt, at dispositionerne i hele lånearrangementet formelt var gyldige,  

 men det var de reale forhold bag dispositionerne, der måtte være afgørende.  

 Der havde imidlertid alene været tale om papirmæssige transaktioner.
Alle  

 dokumenter var lavet på samme tid og alt passede nøjagtigt sammen, medens der  

 ikke i realiteten var passeret penge mellem parterne.
En række  

 højesteretsdomme viste klart, at de reelle forhold var afgørende for  

 dispositionens skatteretlige gyldighed, uanset om det formelle var i orden.  

 Disse domme lagde alene vægt på manglende økonomisk indsats og/eller  

 manglende erhvervsmæssig begrundelse.
Såvel Højesterets dom i Rechnagel-sagen  

 som Vestre Landsrets dom vedrørende Fælleskasserne hvilede på, at der ikke  

 fandtes et reelt grundlag for dispositionerne.
Udlånene fra andelsselskabet C  

 havde været kombineret med en pligt til at returnere beløbet.
For så vidt  

 klageren påberåbte sig god tro, måtte den gode tro efter direktoratets  

 opfattelse være forsætlig.
Det var uacceptabelt at antage, at en kreditor  

 ville udlåne omkring 74 mio. kr. uden af have nærmere kendskab til debitor.  

 Det måtte i øvrigt bemærkes, at B ApS i sig selv ikke havde haft så mange  

 midler at råde over, at der kunne foretages et udlån på 85 mio. kr.
 Ved sagens afgørelse fandt Landsskatteretten efter det oplyste at måtte  

 lægge til grund, at det omhandlede lånearrangement havde haft et konstrueret  

 og nøje beregnet forløb, som havde ført midlerne tilbage til den reelle  

 udlåner, uden at der i virkeligheden var blevet flyttet midler, lige så lidt  

 som klageren havde haft rådighed over beløbet.
 Uanset at de formelle betingelser for at anerkende lån var overholdt,  

 fandtes klagerens lånedispositioner herefter at have savnet reelt grundlag.  

 Retten kunne derfor tiltræde Statsskattedirektoratets påstand om, at klageren  

 ikke var berettiget til at fradrage det omhandlede rentebeløb på 10.518.750  

 kr. ved opgørelsen af sin skattepligtige indkomst for 1981, idet det ikke  

 fandtes at være af betydning for sagens afgørelse, om klageren havde været i  

 god tro.
 Den påklagede indkomstansættelse blev herefter stadfæstet.
