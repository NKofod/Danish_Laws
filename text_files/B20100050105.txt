Bekendtgørelse om støtte til mælkeproducenter i forbindelse med en særlig markedsstøtteforanstaltning i mejerisektoren1) I medfør af § 1, stk. 1 og stk. 3-5, § 4, stk. 1 og 5, samt § 5a i lov om administration af det Europæiske Fællesskabs forordninger om ordninger under Den Fælles Landbrugspolitik finansieret af den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 445 af 30. april 2010, fastsættes ved bemyndigelse:
 § 1. Bestemmelserne i denne bekendtgørelse vedrører støtte til mælkeproducenter som led i en særlig markedsstøtteforanstaltning i mejerisektoren.
 § 2. Ved en mælkeproducent forstås i denne bekendtgørelse en fysisk eller juridisk person eller en sammenslutning af fysiske eller juridiske personer, som 1. januar 2010 havde rådighed over en mælkekvote.
 Stk. 2. Ved en mælkekvote forstås kvote for leverance fra producent til mejeri og/eller kvote til salg direkte til forbrug (stalddørskvote), tildelt i henhold til bekendtgørelsen om mælkekvoter.
 § 3. Den danske andel af 300 mio. euro til en særlig markedsstøtteforanstaltning i mejerisektoren udgør 9,859564 mio. euro.
 § 4. Støtten fordeles forholdsmæssigt blandt mælkeproducenter i forhold til producentens ajourførte mælkekvote pr. 1. januar 2010.
 Stk. 2. For producenter med kvote for leverance til mejeri, er det et krav, at der er leveret mælk i løbet af perioden 1. april til 31. december 2009.
§ 5 . Støttebeløbet udbetales direkte til alle berettigede mælkeproducenter.
For landbrugsfællesskaber gælder, at beløbet udbetales til den juridiske person, der tegner fællesskabet.
 Stk. 2. Støttebeløbet udbetales til modtagerens NemKonto.
 Stk. 3. Støttebeløbet skal senest være udbetalt 30. juni 2010.
 § 6. FødevareErhverv træffer afgørelse efter denne bekendtgørelse.
 Stk. 2. Plantedirektoratet forestår efter bemyndigelse kontrol af støttegrundlaget.
 § 7. Uretmæssigt udbetalt støtte kræves tilbagebetalt.
Stk. 2. Ved opgørelse af tilbagebetalingskrav tillægges der renter.
Rentetillægget beregnes fra forfaldsdato og med den i renteloven fastsatte referencesats med tillæg.
Rentetillægget udgør dog mindst 50 kr.
 § 8. Bekendtgørelsen træder i kraft den 17. maj 2010.
Ministeriet for Fødevarer, Landbrug og Fiskeri, den 10. maj 2010 Arent Josefsen / Torben Milthers 1) Bekendtgørelsen indeholder bestemmelser, som er nødvendige for anvendelsen af følgende forordninger: Rådets forordning (EF) nr. 1234/2007 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen) og Kommissionens forordning (EU) nr. 1233/2009 af 15. december 2009 om en særlig markedsstøtteforanstaltning i mejerisektoren.
I bekendtgørelsen er medtaget visse bestemmelser fra ovennævnte forordninger.
Ifølge artikel 249 i EF-traktaten gælder en forordning umiddelbart i hver medlemsstat.
Gengivelse af disse bestemmelser er således udelukkende begrundet i praktiske hensyn og berører ikke de nævnte forordningers umiddelbare gyldighed i Danmark.
