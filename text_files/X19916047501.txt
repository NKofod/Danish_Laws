 Foranlediget af en klage har Konkurrencerådet i et møde med MATAS  

 anført, at MATAS må antages at have en dominerende stilling på markedet for  

 helseprodukter, og at det samlede sæt af leverandøraftaler med  

 konkurrencebegrænsende klausul (eksklusiv levering til MATAS, apoteker og  

 selvstændige helsekostforretninger) må anses for at have skadelige virkninger  

 for konkurrencen og dermed for effektiviteten, jf.
 konkurrencelovens § 11. Hertil kom, at andre detailforretninger har en  

 væsentlig erhvervsmæssig interesse i at forhandle produkter omfattet af  

 klausulen i MATAS' samhandelsaftaler.
 MATAS har efterfølgende meddelt, at selskabet er indstillet på at  

 fjerne de eksisterende klausuler i forbindelse med aftalernes udløb, dog  

 senest inden den 1. november 1992. Konkurrencerådet har forudsat, at MATAS  

 ikke på anden måde søger at videreføre eksklusive samhandelsforhold af  

 tilsvarende konkurrencebegrænsende karakter.
 FDB, Dansk Supermarked og Landbrugets Veterinære Konsulenttjeneste (LVK)  

 har klaget over ikke at kunne få leveret helseprodukter fra en række  

 leverandører, da MATAS i samhandelsaftaler med de pågældende leverandører har  

 betinget sig, at produkterne kun må sælges til MATAS, apotekerne og  

 selvstændige helsekostforretninger.
 Konkurrencerådet har på denne baggrund foretaget en undersøgelse af  

 virkningerne af eksklusivbestemmelsen i MATAS' samhandelsaftaler for  

 helseprodukter.
Omsætningen af helsevarer er reguleret af samhandelsaftaler, der alle  

 indeholder en klausul om, at »produkterne er forbeholdt for salg i  

 specialhandelen, herunder MATAS-materialisterne, apoteker samt selvstændige  

 helsekostforretninger.
Dette indebærer, at varerne ikke vil blive leveret til  

 salg i bl.a. dagligvarehandelen, Dansk Supermarked og FDB's butikker,  

 medmindre der foreligger leveringspålæg fra myndighederne«.
Omsætningen i helsebranchen fordeler sig på produkter, der er omfattet af  

 lægemiddelloven, helsevarer samt visse dagligvarer.
Helsebranchens  

 Leverandørforening anslår omsætningen i engrosleddet til ca. 3/4 - 1 mia. kr.  

 ekskl. moms.
MATAS' markedsposition MATAS-kæden består af 272 selvstændige materialister, der er aktionærer i  

 engrosselskabet MATAS, der udover engrosfunktionen varetager den fælles  

 markedsføring for aktionærerne.
MATAS har oplyst, at selskabet for enkelte  

 helseprodukter har en markedsandel på ca. 40 pct., men for hele  

 helsekostmarkedet må andelen skønnes til godt 20 pct.
 Konkurrencerådet har i et møde med MATAS anført, at MATAS må antages at  

 have en dominerende stilling på markedet for helseprodukter, og at det  

 samlede sæt af aftaler med konkurrencebegrænsende klausul må anses for at  

 have skadelige virkninger for konkurrencen og dermed for effektiviteten, jf.  

 konkurrencelovens § 11. Hertil kom, at andre detailforretninger har en  

 væsentlig erhvervsmæssig interesse i at forhandle produkter omfattet af  

 klausulen i MATAS' samhandelsaftaler.
 MATAS har efterfølgende meddelt, at selskabet er indstillet på at fjerne  

 de eksisterende klausuler i forbindelse med aftalernes udløb, dog senest  

 inden den 1. november 1992. Konkurrencerådet har forudsat, at MATAS ikke på  

 anden måde søger at videreføre eksklusive samhandelsforhold af tilsvarende  

 konkurrencebegrænsende karakter.
 (* 1) Konkurrencerådet:
