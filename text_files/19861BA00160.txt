Nr BSF 160 Forslag til folketingsbeslutning om midlertidigt udvidet støtte til  

 provinsens teaterliv Fremsat af Ingerlise Koefoed (SF) Birthe Hansen (SF) Helle Degn (S) Jimmy  

 Stahr (S) den 6. maj 1987 Folketinget pålægger regeringen i tiden, indtil teaterlovsrevisionen er gennemført, at forhøje tilskuddet til Det rejsende Landsteater med 3 mill. kr. årligt, for 1987 dog 2,5 mill. kr.
BEMÆRKNINGER TIL FORSLAGET I løbet af de senere år er ministeren for kulturelle anliggender og Folketingets kulturudvalg gang på gang blevet gjort opmærksom på, at provinsens teaterliv er i fare for at stagnere.
De stigende priser på de turnerende teatres forestillinger gør det sværere for teaterforeningerne at gennemføre et bredt og alsidigt repertoire, og det har mange steder været nødvendigt at forhøje billetpriserne så meget, at det kan knibe med at samle tilstrækkeligt publikum til de enkelte forestillinger.
Med henvisning til, at teaterloven snart skal revideres, og at man i den forbindelse også vil se på Det rejsende Landsteaters forhold, er de berettigede ønsker fra teaterforeningernes side om en forhøjelse af statens og amternes tilskud blevet afvist.
For nylig har Amtsrådsforeningen imidlertid fundet, at situationen for Det rejsende Teater er uholdbar og skadelig for provinsens teaterliv og for den meget store interesse, der er blandt publikum for dette.
Amtsrådsforeningen har derfor besluttet, at den under forudsætning af en lignende bevilling fra statens side, vil forhøje amtstilskuddet til Det rejsende Landsteater med 3 mill.
 kr.
I Folketinget udtrykkes der meget tit stor interesse for at give provinsen lige så gode kulturpolitiske muligheder som hovedstadsområdet, og dette mål synes teatermæssigt kun at kunne nås ved en midlertidig ekstra bevilling fra statens side.
Derfor opfordrer forslagsstillerne Folketinget til at modtage nærværende forslag velvilligt.
Da kulturministeren har bevilget 0,5 mill. kr. ekstra til formålet for 1987, er statens øvrige ekstra tilskud for 1987 foreslået at udgøre 2,5 mill. kr.
