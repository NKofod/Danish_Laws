Bekendtgørelse om drift af lokale aktionsgrupper i udpegede landdistrikter i perioden 2023-2027 I medfør af § 2, stk. 1-4, § 3, § 4, § 13, § 19, stk. 1 og 2, og § 21, stk. 2, i lov nr. 1590 af 28. december 2022 om administration af den fælles landbrugspolitik m.v. fastsættes efter bemyndigelse:
Kapitel 1 Formål og anvendelsesområde § 1. Formålet med bekendtgørelsen er at fastsætte rammerne for de opgaver, som lokale aktionsgrupper skal varetage i forbindelse med administrationen af tilskudsordningen for LAG i perioden 2023-2027.
 Stk. 2. Bekendtgørelsen finder anvendelse for lokale aktionsgrupper i udpegede landdistrikter, som er godkendt som tilskudsberettigede i perioden 2023-2027.
 § 2. Plan- og Landdistriktsstyrelsen kan yde tilskud til lokale aktionsgruppers driftsudgifter forbundet med administration af tilskudsordningen for LAG.
Kapitel 2 Definition § 3. I denne bekendtgørelse forstås ved:
 1) CAP-plan: Den danske strategiske plan, som udmønter EU's fælles landbrugspolitik i henhold til Europa-Parlamentets og Rådets forordning (EU) 2021/2115 af 2. december 2021.
 2) LAG: Betegnelsen for tilskudsordning for lokalt styret udvikling (LEADER) i henhold til Europa-Parlamentets og Rådets forordning (EU) 2021/2115 og CAP-planen.
 3) LEADER-metoden: Lokaludvikling styret af lokalsamfundet som omhandlet i artikel 31, stk. 1-2, i forordning (EU) 2021/1060. Metoden indebærer, at lokale aktionsgrupper ud fra en bottom-up strategi udvælger og indstiller projekter til godkendelse hos Plan- og landdistriktsstyrelsen på baggrund af lokalkendskab og lokale udviklingsstrategier.
4) Lokal aktionsgruppe: En forening, som deltager i administrationen af tilskudsordningen for LAG.
Foreningen skal være godkendt som tilskudsberettiget af Plan- og Landdistriktsstyrelsen i henhold til bekendtgørelse om oprettelse af tilskudsberettigede lokale aktionsgrupper i udpegede landdistrikter i perioden 2023-2027.
 5) Rate: Trinvis udbetaling med delmål, som defineret i Kommissionens meddelelse 2021/C 200/01.
 6) Udpegede landdistrikter (LAG-områder): Områder, som er udpeget i bilag 1 til bekendtgørelse om oprettelse af lokale aktionsgrupper i udpegede landdistrikter og fiskeriområder i perioden 2023-2027.
7) Udviklingsstrategi: En lokal aktionsgruppes individuelle visioner og målsætninger for udvikling af det lokale område.
Udviklingsstrategien indeholder retningslinjerne for, hvilke typer projekter, aktionsgruppen ønsker at indstille til tilsagn om tilskud hos Plan- og Landdistriktsstyrelsen.
Strategien tager udgangspunkt i det lokale områdes styrker, svagheder, muligheder og udfordringer.
Kapitel 3 Bestyrelsen for den lokale aktionsgruppe § 4. Bestyrelsen for den lokale aktionsgruppe tegner den lokale aktionsgruppe og skal varetage den overordnede ledelse af aktionsgruppens opgaver i henhold til bilag 1.
Vedtægter § 5. Den lokale aktionsgruppes vedtægter skal være i overensstemmelse med standardvedtægterne i bilag 2, jf. dog stk. 2 og § 6.
Stk. 2. Den lokale aktionsgruppe vedtægter må ikke 1) stride mod regelgrundlaget for tilskudsordningen for LAG, eller 2) stride mod vilkårene for det offentlige tilskud, som aktionsgruppen modtager eller administrerer.
 § 6. Plan- og Landdistriktsstyrelsen kan træffe afgørelse om, at bestyrelsen for den lokale aktionsgruppe skal ændre vedtægterne for aktionsgruppen, hvis vedtægterne er i strid med regelgrundlaget for tilskudsordningen for LAG eller vilkårene for det offentlige tilskud, som aktionsgruppen modtager eller administrerer, jf. dog stk. 2.
 Stk. 2. Plan- og Landdistriktsstyrelsen kan fastsætte vilkår for afgørelsen, herunder om, at de ændrede vedtægter skal indsendes til Plan- og Landdistriktsstyrelsen inden en fastsat frist.
Kapitel 4 Kontrakt med koordinator i den lokale aktionsgruppe § 7. Bestyrelsen for den lokale aktionsgruppe skal indgå kontrakt med mindst én koordinator, jf. dog stk. 2-3 og § 8.
Stk. 2. Kontrakten kan indgås som 1) en ansættelseskontrakt, eller 2) en kontrakt med en ekstern samarbejdspartner (konsulent).
 Stk. 3. Kontrakten skal underskrives af koordinator, forpersonen for bestyrelsen og to tegningsberettigede medlemmer af bestyrelsen.
 § 8. Det er en betingelse for at indgå kontrakt med en koordinator, at bestyrelsen sikrer følgende:
 1) Hvis kontrakten skal indgås i henhold til § 7, stk. 2, nr. 1, skal stillingen slås offentligt op.
 2) Hvis kontrakten skal indgås i henhold til § 7, stk. 2, nr. 2, skal de relevante regler for udbud overholdes, jf. dog nr. 3.
 3) Hvis kontrakten i henhold til nr. 2 skal indgås med en kommune, skal kommunen forinden have indgået aftale med Plan- og Landdistriktsstyrelsen om nødvendig deltagelse i administrationen af tilskudsordningen for LAG i henhold til § 25 i lov om administration af den fælles landbrugspolitik m.v.
Kapitel 5 Koordinators opgaver § 9. Koordinatoren skal bistå bestyrelsen for den lokale aktionsgruppe med de opgaver, som bestyrelsen skal varetage i forbindelse med administrationen af tilskudsordningen for LAG, i henhold til § 4 og bilag 1, jf. dog stk. 2.
Stk. 2. Koordinatoren kan herunder 1) styre aktionsgruppens daglige drift, 2) varetage administrativt arbejde i forbindelse med bestyrelsens beslutninger vedrørende projekter under tilskudsordningen for LAG, og 3) fremme projekter og samarbejde ved opsøgende arbejde.
Kapitel 6 Tilsagn om tilskud § 10. Plan- og Landdistriktsstyrelsen meddeler hvert år tilsagn om tilskud til den enkelte lokale aktionsgruppe for det kommende kalenderår i henhold til bilag 3, jf. dog stk. 2 og 3.
Stk. 2. Det årlige tilsagn om tilskud tildeles som en samlet bevilling til aktionsgruppen, fordelt som 1) et fast beløb i tilskud til drift af den lokale aktionsgruppe, beregnet i henhold til bilag 3 som en procentsats af aktionsgruppens samlede, årlige, bevilligede tilskud, 2) en tilskudsramme, som skal uddeles til projekter, der indstilles til tilskud hos Plan- og Landdistriktsstyrelsen i henhold til bekendtgørelse om tilskud til projekter i udpegede landdistrikter, og 3) henlagt og overført tilskud, som Plan- og Landdistriktsstyrelsen har godkendt i henhold til § 19.
 Stk. 3. Plan- og Landdistriktsstyrelsen kan fastsætte vilkår for tilsagnet.
Udbetaling af fast beløb i tilskud til drift af den lokale aktionsgruppe § 11. Plan- og Landdistriktsstyrelsen udbetaler det faste beløb i henhold til § 10, stk. 2, nr. 1, fordelt på to lige store rater til den lokale aktionsgruppe, jf. dog stk. 2-3 og §§ 12-16.
 Stk. 2. De to årlige rater udbetales på baggrund af aktionsgruppens dokumenterede resultater i forbindelse med administrationen af LAG-ordningen i henhold til bilag 4.
 Stk. 3. Tilskuddet udbetales til den lokale aktionsgruppes NemKonto.
Første rate af det faste beløb § 12. Den lokale aktionsgruppe skal anmode om at få udbetalt første rate af det faste beløb, jf. dog stk. 2-4.
 Stk. 2. Anmodningen skal ske digitalt på den måde, som angives på Plan- og Landdistriktsstyrelsens hjemmeside.
Stk. 3. Plan- og Landdistriktsstyrelsen fastsætter en frist for anmodningen.
Fristen offentliggøres på styrelsens hjemmeside.
 Stk. 4. Plan- og Landdistriktsstyrelsen kan efter begrundet ansøgning meddele dispensation fra fristen i stk. 3.
 § 13. Plan- og Landdistriktsstyrelsen udbetaler den første rate af det faste beløb til den lokale aktionsgruppe, jf. dog stk. 2-5 og § 15.
Stk. 2. Det er en betingelse for, at første rate kan udbetales, at 1) fristen fastsat efter § 12, stk. 3, er overholdt, jf. dog § 12, stk. 4, og 2) kravene i bilag 4 er opfyldt, jf. dog stk. 3-4 og § 16.
 Stk. 3. Plan- og Landdistriktsstyrelsen kan uanset kravene i bilag 4 fastsætte lempeligere krav til de lokale aktionsgrupper for kalenderåret 2023, jf. dog stk. 4.
 Stk. 4. De lempeligere krav offentliggøres på Plan- og Landdistriktsstyrelsens hjemmeside.
 Stk. 5. Plan- og Landdistriktsstyrelsen kan træffe afgørelse om, at en rate af det faste beløb nedsættes eller anmodningen om udbetalingen af raten helt afvises, jf. bilag 4.
Anden rate af det faste beløb § 14. Den lokale aktionsgruppe skal senest den 1. juni anmode om at få udbetalt anden rate af tilskuddet, jf. dog stk. 2-4.
 Stk. 2. Anmodningen skal ske digitalt på den måde, som angives på Plan- og Landdistriktsstyrelsens hjemmeside.
 Stk. 3. Anmodningen skal indeholde de oplysninger og dokumenter, som er oplistet i bilag 4, jf. dog stk. 4.
 Stk. 4. Plan- og Landdistriktsstyrelsen kan efter konkret vurdering kræve, at den lokale aktionsgruppe fremsender yderligere oplysninger og dokumenter, end de oplistede i bilag 4.
 Stk. 5. Plan- og Landdistriktsstyrelsen kan efter begrundet ansøgning meddele dispensation fra fristen i stk. 1.
 § 15. Plan- og Landdistriktsstyrelsen udbetaler den anden rate af det faste beløb til den lokale aktionsgruppe, jf. dog stk. 2-3.
Stk. 2. Det er en betingelse for, at anden rate kan udbetales, at 1) fristen i § 14, stk. 1, er overholdt, jf. dog § 14, stk. 5, og 2) kravene i bilag 4 er opfyldt, jf. dog § 16.
 Stk. 3. Plan- og Landdistriktsstyrelsen kan efter en konkret vurdering træffe afgørelse om, at en rate af det faste beløb nedsættes eller udbetalingen af raten helt afvises, jf. bilag 4.
 § 16. Den lokale aktionsgruppe kan søge Plan- og Landdistriktsstyrelsen om dispensation fra kravene i bilag 4, jf. dog stk. 2-3 og § 13, stk. 3-4.
 Stk. 2. Ansøgning om dispensation skal senedes digitalt til Plan- og Landdistriktsstyrelsen på den måde, som fremgår af styrelsens hjemmeside.
 Stk. 3. Plan- og Landdistriktsstyrelsen kan efter en konkret vurdering meddele dispensation fra kravene i bilag 4 i overensstemmelse med artikel 59, stk. 5, litra a-c, i Europa-Parlamentets og Rådets forordning (EU) 2021/2116.
Kapitel 7 Henlæggelse og overførsel af tilskud § 17. Den lokale aktionsgruppe kan anmode Plan- og Landdistriktsstyrelsen om, at tilskud til aktionsgruppens administration af LAG-ordningen, jf. § 10, stk. 2, nr. 1, skal 1) henlægges til dækning af kommende udgifter til opgaver, som er nødvendige for aktionsgruppens administration af tilskudsordningen for LAG, eller 2) overføres til det kommende års tilskudsramme, som skal uddeles til projekter, jf. § 10, stk. 2, nr. 2.
 Stk. 2. Anmodningen skal ske digitalt på den måde, som angives på Plan- og Landdistriktsstyrelsens hjemmeside.
Stk. 3. Plan- og Landdistriktsstyrelsen fastsætter en frist for anmodningen.
Fristen offentliggøres på styrelsens hjemmeside.
 Stk. 4. Plan- og Landdistriktsstyrelsen kan efter begrundet ansøgning meddele dispensation fra fristen i stk. 3.
 Stk. 5. Plan- og Landdistriktsstyrelsen kan fastsætte retningslinjer for henlæggelse og overførsel af tilskud.
 § 18. Plan- og Landdistriktsstyrelsen godkender eller afviser den lokale aktionsgruppes anmodningen efter § 17, stk. 1, nr. 1-2.
Stk. 2. Det er en betingelse for Plan- og Landdistriktsstyrelsens godkendelse af en anmodning efter § 17, stk. 1, nr. 1-2, at 1) anmodningen er modtaget hos Plan- og Landdistriktsstyrelsen inden fristen fastsat efter § 17, stk. 3, jf. dog § 17, stk. 4, og 2) beløbet, som ønskes henlagt, endnu ikke er udbetalt til den lokale aktionsgruppe.
Kapitel 8 Tilskudsberettigede udgifter til drift § 19. Tilskud til drift af den lokale aktionsgruppe, jf. § 10, stk. 2, nr. 1, kan kun anvendes til at dække udgifter, der er nødvendige for de opgaver, som den lokale aktionsgruppe varetager i forbindelse med tilskudsordningen for LAG, jf. dog stk. 2 og § 20.
 Stk. 2. Tilskud til drift af den lokale aktionsgruppe kan dække tilskudsberettigede udgifter med op til 100 pct.
 § 20. Tilskud til drift af den lokale aktionsgruppe kan ikke anvendes til:
 1) Køb af fast ejendom.
 2) Finansielle omkostninger, herunder kurstab, bøder, afdrag på gæld mv.
 3) Betaling for kommunale ydelser, som ikke indgår i en aftale mellem Plan- og Landdistriktsstyrelsen og den pågældende kommune i henhold til § 25 i lov om administration af den fælles landbrugspolitik m.v.
Kapitel 9 Krav til den lokale aktionsgruppes regnskab § 21. Den lokale aktionsgruppe skal føre regnskab for anvendelsen af tilskud til drift af aktionsgruppens opgaver i forbindelse med administrationen af tilskudsordningen for LAG, jf. dog stk. 2-3 og § 22.
 Stk. 2. Regnskabet skal føres digitalt i et særskilt regnskabssystem eller med en passende regnskabskode.
 Stk. 3. Alle indtægter skal fremgå af regnskabet og regnskabet skal som minimum opdeles i følgende budgetposter:
 1) Udgifter i henhold til kontrakt med koordinator.
 2) Øvrige udgifter.
 § 22. Den lokale aktionsgruppes årsregnskab skal revideres af en godkendt revisor.
 Stk. 2. Plan- og Landdistriktsstyrelsen kan fastsætte retningslinjer for regnskabet, herunder i en instruks for revision af årsregnskab.
Kapitel 10 Ændringer i lokal udviklingsstrategi § 23. Den lokale aktionsgruppe kan ansøge Plan- og Landdistriktsstyrelsen om at ændre den lokale udviklingsstrategi, jf. dog stk. 2 og §§ 24-25.
Stk. 2. Det er en betingelse for ansøgningen, at 1) den lokale aktionsgruppes medlemmer ved afstemning på en ordinær eller ekstraordinær generalforsamling har godkendt ændringerne, og 2) ændringerne har været i høring hos medlemmerne af den lokale aktionsgruppe i mindst 14 dage før afstemningen.
 § 24. Ansøgningen, jf. § 23, stk. 1, skal ske digitalt på den måde, som angives på Plan- og Landdistriktsstyrelsens hjemmeside.
Stk. 2. Ansøgningen skal indeholde 1) dokumentation for, at betingelserne i § 23, stk. 2, er opfyldt, og 2) begrundelse for, hvorfor udviklingsstrategien ønskes ændret.
 § 25. Plan- og Landdistriktsstyrelsen træffer efter en konkret vurdering afgørelse om at godkende eller afvise ændringerne i den lokale udviklingsstrategi.
 Stk. 2. Plan- og Landdistriktsstyrelsen kan fastsætte vilkår for godkendelse efter stk. 1.
Kapitel 11 Den lokale aktionsgruppes hjemmeside § 26. Den lokale aktionsgruppe skal oprette og vedligeholde en hjemmeside med oplysninger om aktionsgruppens aktiviteter, jf. dog stk. 2-3.
 Stk. 2. På hjemmesiden skal følgende fremgå:
 1) Den lokale aktionsgruppes udviklingsstrategi.
 2) Tidsplan over planlagte indstillingsrunder og ansøgningsfrister.
 3) Oplysninger om medlemmer af bestyrelsen.
 4) Oversigt over alle projekter i den lokale aktionsgruppes område, som har modtaget tilsagn om tilskud i perioden 2023-2027.
 Stk. 3. Hjemmesiden skal være offentligt tilgængelig senest den 1. juni 2023.
Kapitel 12 Information om EU-tilskud § 27. Den lokale aktionsgruppe skal informere offentligheden om, at tilskuddet ydes af EU i henhold til bilag II og III i Kommissionens gennemførelsesforordning (EU) 2022/129.
Kapitel 13 Underretning og erklæring til Plan- og Landdistriktsstyrelsen § 28. Bestyrelsen for den lokale aktionsgruppe skal underrette Plan- og Landdistriktsstyrelsen, hvis betingelserne for at modtage tilskud ikke længere er opfyldt, jf. dog stk. 2.
 Stk. 2. Bestyrelsen for den lokale aktionsgruppe skal afgive erklæring om, hvorvidt betingelserne for tilskud er opfyldt, hvis Plan- og Landdistriktsstyrelsen forlanger det.
Opbevaring af dokumenter § 29. Bestyrelsen for den lokale aktionsgruppe skal holde alle relevante bilag og dokumenter tilgængelige i fem år regnet fra udbetalingsdatoen.
Kapitel 14 Kontrol § 30. Plan- og Landdistriktsstyrelsen fører tilsyn og kontrol med den lokale aktionsgruppe, jf. dog stk. 2-5.
 Stk. 2. Den lokale aktionsgruppe skal på anmodning fra Plan- og Landdistriktsstyrelsen afgive alle oplysninger til styrelsen, herunder om økonomiske og regnskabsmæssige forhold, som er nødvendige for styrelsens tilsyn og kontrol.
 Stk. 3. Bestyrelsen for den lokale aktionsgruppe skal yde fornøden bistand ved Plan- og Landdistriktsstyrelsens kontrol, herunder bistand til kopiering af skriftligt materiale og udskrifter af elektroniske data.
 Stk. 4. Plan- og Landdistriktsstyrelsen kan indhente oplysninger hos andre offentlige myndigheder, som er nødvendige for tilsynet og kontrollen.
 Stk. 5. Landbrugsstyrelsen kan efter aftale med Plan- og Landdistriktsstyrelsen varetage Plan- og Landdistriktsstyrelsens beføjelser nævnt i stk. 1-4.
Kapitel 15 Bortfald af tilsagn og tilbagebetaling af tilskud § 31. Plan- og Landdistriktsstyrelsen kan træffe afgørelse om, at tilsagn om tilskud bortfalder og allerede udbetalte rater af tilskuddet skal tilbagebetales i følgende tilfælde:
 1) Betingelserne for tilsagn meddelt efter § 10, stk. 1, er ikke længere opfyldt.
 2) Bestyrelsen for den lokale aktionsgruppe eller tredjemand, som handler på vegne af bestyrelsen, har afgivet urigtige eller vildledende oplysninger eller har fortiet oplysninger af betydning for tilsagn meddelt efter § 11, stk. 1, eller aktionsgruppens administration af LAG-ordningen.
Kapitel 16 Ophør af den lokale aktionsgruppes opgaver § 32. Den lokale aktionsgruppes opgaver i forbindelse med administration af tilskudsordningen for LAG ophører, hvis det besluttes på en generalforsamling i henhold til aktionsgruppens vedtægter, jf. dog stk. 2.
 Stk. 2. Det er en betingelse for, at aktionsgruppens opgaver kan ophøre, at bestyrelsen for aktionsgruppen, eller en person udpeget på generalforsamlingen, sikrer følgende:
 1) Beslutningen skal meddeles Plan- og Landdistriktsstyrelsen.
 2) Overskydende midler, som er modtaget fra tilskudsordningen for LAG, skal tilbagebetales til Plan- og Landdistriktsstyrelsen.
 3) Dokumenter, som vedrører aktionsgruppens administration af tilskudsordningen for LAG, skal overdrages til Plan- og Landdistriktsstyrelsen i digital form.
 4) Inventar, udstyr mv., som den lokale aktionsgruppe har indkøbt for midler modtaget fra tilskudsordningen for LAG, skal overdrages til andet almennyttigt formål.
Kapitel 17 Straf § 33. Medmindre strengere straf er forskyldt efter anden lovgivning, straffes med bøde den, der 1) afgiver urigtige eller vildledende oplysninger eller fortier oplysninger af betydning for afgørelser, der træffes i henhold til denne bekendtgørelse, lov om administration af den fælles landbrugspolitik m.v., Europa-Parlamentets og Rådets forordning 2021/2060 eller Kommissionens gennemførelsesforordning (EU) 2022/129, 2) undlader at afgive erklæring i henhold til § 28, stk. 1, 3) undlader at opfylde underretningspligten i § 28, stk. 2, 4) undlader at give alle oplysninger eller yde kontrolmyndigheden bistand efter § 30, stk. 2, 5) undlader at give kontrolmyndigheden adgang efter § 16, stk. 1 i lov om administration af den fælles landbrugspolitik m.v., eller 6) handler i strid med vilkår for tilsagn om tilskud, jf. § 10, stk. 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 18 Ikrafttrædelse § 34. Bekendtgørelsen træder i kraft den 10. februar 2023.
Plan- og Landdistriktsstyrelsen, den 7. februar 2023 Sigmund Lubanski / Ulla Lieberkind Bilag 1 Bestyrelsens opgaver, jf. § 4 Ifølge bekendtgørelsens § 4 har bestyrelsen for den lokale aktionsgruppe ansvaret for at udføre de forvaltnings-, overvågnings- og evalueringsopgaver, som den lokale aktionsgruppe skal varetage i forbindelse med administrationen af tilskudsordningen under LAG.
 Bestyrelsen har bl.a. ansvaret for følgende:
 1) Sikre, at aktionsgruppen har tilstrækkelig administrativ kapacitet til de forvaltnings-, overvågnings- og evalueringsopgaver, som aktionsgruppen skal varetage i forbindelse med administrationen af tilskudsordningen for LAG.
 2) Overvåge og evaluere gennemførelsen af den lokale udviklingsstrategi, herunder med løbende dokumentation af sammenhæng mellem udviklingsstrategien og de projekter, som indstilles til tilskud hos Plan- og Landdistriktsstyrelsen.
 3) Gennemføre udviklingsstrategi for den lokale aktionsgruppe.
 4) Opbygge lokale aktørers kompetencer til at udvikle og gennemføre projekter.
 5) Fremme netværk og samarbejde på tværs af udpegede landdistrikter, sektorer og landegrænser.
 6) Initiere innovative lokale projekter med henblik på at gennemføre den lokale udviklingsstrategi.
 7) Foretage opsøgende arbejde, som kan fremme projekter og samarbejde.
 8) Udarbejde gennemsigtige udvælgelsesprocedurer og objektive udvælgelseskriterier for indstilling af projekter til tilskud.
 9) Offentliggøre ansøgningsrunder projekter på aktionsgruppens officielle hjemmeside.
 10) Dokumentere bestyrelsens prioritering af ansøgninger om tilskud til projekter.
 11) Dokumentere bestyrelsesmedlemmernes og tredjemand, som handler på vegne af bestyrelsen, er habile, når de udfører opgaver forvaltningsopgaver for bestyrelsen.
 12) Sikre forsvarlig digital opbevaring af sager, dokumenter og oplysninger om tilskud til projekter og aktionsgruppens drift.
 13) Kvalitetssikre projektansøgninger, der indstilles til tilskud, ansøgninger om ændringer af projekter og udbetalingsansøgninger, før de videresendes til Plan- og Landdistriktsstyrelsen.
 14) Arbejde for at sikre fremdrift i indstillede projekter.
 15) Besigtige projekter i forbindelse med, at projektholder anmoder om udbetaling af tilskud.
 16) Sørge for en effektiv, økonomisk sparsommelig drift af den lokale aktionsgruppe.
 17) Føre tilsyn med den lokale aktionsgruppes daglige ledelse.
 18) Føre tilsyn med, at betingelserne for tilsagn om tilskud i henhold til § 10, stk. 1, overholdes, herunder at tilskudsmidlerne alene anvendes til betaling af udgifter, der kan henføres direkte til drift af den lokale aktionsgruppe.
Bilag 2 Standardvedtægter, jf. § 5 Vedtægterne for den lokale aktionsgruppe skal være i overensstemmelse med standardvedtægterne i dette bilag.
Den lokale aktionsgruppe vedtægter må ikke 1) stride mod regelgrundlaget for LAG-ordningen, eller 2) stride mod vilkårene for det offentlige tilskud, som aktionsgruppen modtager eller administrerer.
Vedtægter for (aktionsgruppens navn) 1. Navn, hjemsted og formål Navn § 1. Foreningens navn er (aktionsgruppens navn).
Hjemsted § 2. Den lokale aktionsgruppes hjemsted er (Xxx Kommune(r)).
Formål § 3. Den lokale aktionsgruppes formål er:
 1) At indgå i administrationen af offentlige tilskudsordninger i landdistrikter og hav- og fiskeriområder (slet ordning, hvis den ikke er relevant).
 2) At fremme den lokale udvikling i danske landdistrikter og fiskeriområder (slet ordning, hvis den ikke er relevant), herunder gennem samarbejde med frivillige aktører i lokalsamfundet, kommunale og regionale aktører og organisationer.
2. Medlemmer Indmeldelse af medlemmer § 4. En person kan blive medlem af den lokale aktionsgruppe, hvis personen er fyldt 15 år, og enten 1) har fast bopæl i det geografiske område, som den lokale aktionsgruppe dækker, eller 2) repræsenterer en virksomhed, som har adresse i den lokale aktionsgruppes geografiske område, jf. dog 19, stk. 2.
Udmeldelse § 5. Medlemmer kan udmeldes ved skriftlig henvendelse til bestyrelsen for den lokale aktionsgruppe.
Eksklusion § 6. Bestyrelsen for den lokale aktionsgruppe kan med øjeblikkeligt varsel ekskludere et medlem, der efter bestyrelsens opfattelse modarbejder foreningens formål eller med forsæt bringer den lokale aktionsgruppe i miskredit, jf. dog stk. 2-4.
 Stk. 2. Eksklusion efter stk. 1 skal indgå i beretning på den førstkommende generalforsamling.
 Stk. 3. Et medlem, som ekskluderes efter stk. 1, kan kræve, at beslutningen om eksklusion optages på dagsordenen til afstemning på den førstkommende generalforsamling.
 Stk. 4. Eksklusion, som forelægges generalforsamlingen, jf. stk. 2, kan kun opretholdes, hvis eksklusionen godkendes af mindst 2/3 flertal af de fremmødte medlemmer på generalforsamlingen.
3. Ordinær generalforsamling Ledelse § 7. Generalforsamlingen er den overordnede myndighed i alle anliggender for den lokale aktionsgruppe inden for de grænser, som er fastsat i lovgivningen og nærværende vedtægter.
Ordinær generalforsamling § 8
. Ordinær generalforsamling skal afholdes hvert år senest fire måneder efter regnskabsårets udløb.
 Stk. 2. Bestyrelsen indkalder til den ordinære generalforsamling med et varsel på mindst to uger, jf. dog stk. 3-7 og § 25, stk. 1-2.
Stk. 3. Indkaldelsen skal offentliggøres over for en bred kreds af borgere i det geografiske område, den lokale aktionsgruppe dækker.
Offentliggørelse kan fx ske i lokale aviser, på den lokale aktionsgruppes hjemmeside, via mail til medlemmerne eller ved opslag på sociale medier.
 Stk. 4. Dagsorden og andet relevant materiale til brug på generalforsamlingen skal være offentligt tilgængeligt, fx på aktionsgruppens hjemmeside, senest 14 dage før generalforsamlingen afholdes, jf. dog stk. 7.
 Stk. 5. Medlemmer af den lokale aktionsgruppe kan senest otte dage før generalforsamlingen fremsætte forslag, som skal behandles på generalforsamlingen.
Stk. 6. Det er en betingelse for, at et forslag kan behandles på generalforsamlingen, at 1) forslaget er fremsat skriftligt, og 2) aktionsgruppen har modtaget forslaget senest otte dage før generalforsamlingen.
 Stk. 7. Bestyrelsen sikrer, at relevant materiale til behandling af indkomne forslag efter stk. 5 er offentligt tilgængeligt på fx aktionsgruppens hjemmeside senest dagen før generalforsamlingen afholdes.
Dagsorden til generalforsamling § 9. Dagsorden for den ordinære generalforsamling skal indeholde:
 1) Valg af dirigent.
 2) Valg af referent.
 3) Valg af stemmetæller(e).
 4) Forelæggelse af bestyrelsens beretning om den lokale aktionsgruppes virksomhed i det forløbne år samt beslutning om godkendelse heraf.
 5) Forelæggelse af årsregnskab og revisionsberetning for det forløbne år samt beslutning om godkendelse af resultatopgørelse og balance.
 6) Forelæggelse af drifts- og likviditetsbudget for det kommende år samt beslutning om godkendelse heraf.
 7) Indkomne forslag fra bestyrelse eller medlemmer.
 8) Valg af forperson.
 9) Valg af bestyrelsesmedlemmer og suppleanter.
 10) Valg af godkendt revisor.
 11) Eventuelt.
Afstemninger på generalforsamling § 10. På generalforsamlingen har alle fremmødte medlemmer af den lokale aktionsgruppe tale- og stemmeret, jf. dog stk. 3.
 Stk. 2. Forslag, som behandles på generalforsamlingen afgøres ved simpelt flertal, jf. dog § 37 og §§ 39-40. Der kan ikke stemmes ved fuldmagt.
 Stk. 3. Følgende kan deltage i og tage ordet på generalforsamlingen:
1) Medlemmer af bestyrelsen, udpeget efter § 18, stk. 1-3, som ikke er medlem af aktionsgruppen, 2) koordinator(er) for den lokale aktionsgruppe, 3) den valgte godkendte revisor, og 4) personer, der er indbudt af bestyrelsen.
 Stk. 4. Generalforsamlingen kan beslutte at nedsætte udvalg og arbejdsgrupper.
Valg af stemmetæller, referent, godkendt revisor og dirigent § 11. Generalforsamlingen vælger ved simpelt flertal 1) mindst en stemmetæller, 2) en referent, jf. dog § 12, stk. 1-2, 3) en godkendt revisor, og 4) en dirigent, som kan lede forhandlingerne på generalforsamlingen og afgøre alle spørgsmål vedrørende sagernes behandling og stemmeafgivning.
Referat af generalforsamling § 12
. Bestyrelsen er ansvarlig for, at der skrives referat af generalforsamlingen.
 Stk. 2. Referatet af generalforsamlingen godkendes af dirigenten og forpersonen for bestyrelsen.
Bestyrelsens sammensætning § 13
. Bestyrelsen består af mindst syv medlemmer.
Antallet af medlemmer skal være ulige.
 § 14. Bestyrelsen sammensættes, så følgende socioøkonomiske gruppers interesser er varetaget, jf. dog stk. 2-3:
 1) Lokale borgere.
 2) Lokale virksomheder, erhvervsorganisationer og fagforeninger.
 3) Lokale foreninger, herunder natur-, miljø-, kultur-, borger- og fritidsforeninger.
 4) Kommuner og regioner i det område, som aktionsgruppen dækker, jf. dog § 18, stk. 1-3.
 Stk. 2. De valgte repræsentanter for hver enkelt socioøkonomiske gruppe oplistet i stk. 1 må ikke alene udgøre et flertal i bestyrelsen.
 Stk. 3. Der skal tilstræbes en ligelig køns-, alders- og geografisk fordeling i bestyrelsen.
Valg til bestyrelsen § 15. Generalforsamlingen vælger en forperson for bestyrelsen.
 Stk. 2. Forpersonen vælges for to år ad gangen.
 § 16. Generalforsamlingen vælger ud over forpersonen de øvrige medlemmer af bestyrelsen.
 Stk. 2. De øvrige medlemmer af bestyrelsen vælges for et eller to år ad gangen, så det sikres, at halvdelen af bestyrelsen er på valg ved hver ordinær generalforsamling.
 § 17. Generalforsamlingen vælger for et år ad gangen højst to suppleanter til bestyrelsen.
 § 18. Hver kommunalbestyrelse eller regionsråd i det område, som den lokale aktionsgruppe dækker, kan på forhånd inden generalforsamlingen udpege et medlem af bestyrelsen, jf. dog stk. 2-3.
 Stk. 2. Hvis den lokale aktionsgruppe kun dækker ét udpeget område, som svarer til én kommune, kan kommunalbestyrelsen i kommunen udpege mere end et medlem af bestyrelsen, jf. dog § 14, stk. 2.
 Stk. 3. Ved forfald udpeger kommunalbestyrelsen og regionsrådet et nyt medlem til bestyrelsen.
Betingelser for at blive valgt til bestyrelsen § 19. Det er en betingelse for at blive valgt til bestyrelsen som forperson, øvrigt medlem eller suppleant, at den valgte person 1) er mindst 18 år, 2) er medlem af den lokale aktionsgruppe, jf. dog stk. 2, og 3) er til stede på generalforsamlingen eller har afgivet en skriftlig fuldmagt og tilkendegivet, at vedkommende ønsker at blive valgt til bestyrelsen.
 Stk. 2. Kravet i stk. 1, nr. 2, gælder ikke for medlemmer af den lokale aktionsgruppes bestyrelse, som udpeges af kommunalbestyrelsen eller regionsrådet efter § 18, stk. 1-3.
Medlemmer udtræder i valgperioden § 20. Hvis et bestyrelsesmedlem udtræder i valgperioden, indtræder en suppleant, som er valgt i henhold til § 17, stk. 1, i bestyrelsen for tiden indtil næste ordinære generalforsamling.
 Stk. 2. Hvis forpersonen udtræder af bestyrelsen eller fratræder sin post som forperson, fungerer næstforpersonen i dennes sted indtil næste ordinære generalforsamling.
 § 21. Hvis forpersonen eller et medlem udtræder af bestyrelsen, og det medfører, at antallet af medlemmer af bestyrelsen bliver mindre end syv, skal bestyrelsen indkalde til ekstraordinær generalforsamling til nyvalg af bestyrelsen for perioden indtil næste ordinære generalforsamling.
 § 22. Bestyrelsen skal meddele Plan- og Landdistriktsstyrelsen om ændringer i bestyrelsens sammensætning senest fire uger efter, ændringen er besluttet.
4. Ekstraordinær generalforsamling § 23
. Ekstraordinær generalforsamling kan afholdes efter begæring fra 1) et flertal af de fremmødte medlemmer på en generalforsamling, 2) et flertal af medlemmerne af bestyrelsen, eller 3) 1/3 af den lokale aktionsgruppes medlemmer, jf. dog stk. 2.
 Stk. 2. Begæring af ekstraordinær generalforsamling efter stk. 1, nr. 3, skal indgives skriftligt til bestyrelsen og indeholde en dagsorden.
 § 24
. Bestyrelsen indkalder til den ekstraordinære generalforsamling senest 14 dage efter begæringen efter § 23, stk. 1-3, jf. dog stk. 2-6 og § 25, stk. 1-2.
Stk. 2. Indkaldelsen skal offentliggøres over for en bred kreds af borgere i det geografiske område, den lokale aktionsgruppe dækker.
Offentliggørelse kan fx ske i lokale aviser, på den lokale aktionsgruppes hjemmeside, via mail til medlemmerne eller ved opslag på sociale medier.
 Stk. 3. Dagsorden og andet relevant materiale til brug på den ekstraordinære generalforsamling skal være offentligt tilgængeligt, fx på aktionsgruppens hjemmeside, senest 14 dage før den ekstraordinære generalforsamling afholdes, jf. dog stk. 5-6.
 Stk. 4. Medlemmer af den lokale aktionsgruppe kan senest otte dage før den ekstraordinære generalforsamling fremsætte forslag, som skal behandles på generalforsamlingen.
Stk. 5. Det er en betingelse for, at et forslag kan behandles på den ekstraordinære generalforsamling, at 1) forslaget er fremsat skriftligt, og 2) aktionsgruppen har modtaget forslaget senest otte dage før generalforsamlingen.
 Stk. 6. Bestyrelsen sikrer, at relevant materiale til behandling af indkomne forslag efter stk. 5 er offentligt tilgængeligt på fx aktionsgruppens hjemmeside senest dagen før generalforsamlingen afholdes.
5. Digital generalforsamling § 25. Bestyrelsen for den lokale aktionsgruppe kan beslutte at afholde en ordinære eller ekstraordinær generalforsamling digitalt, hvis fysisk fremmøde ikke er mulig, jf. dog stk. 2.
Stk. 2. Det er en betingelse for at afholde generalforsamlingen digitalt, at bestyrelsen med mindst 14 dages varsel har bekendtgjort, hvordan generalforsamlingen skal afholdes.
Bekendtgørelsen skal ske på samme måde, som den ordinære eller ekstraordinære generalforsamling i øvrigt indkaldes på.
6. Bestyrelsens opgaver og møder § 26. Bestyrelsen har ansvaret for 1) at opfylde den lokale aktionsgruppes formål i henhold til § 3, nr. 1-2, 2) at varetage den overordnede ledelse af den lokale aktionsgruppe, og 3) at udføre generalforsamlingens beslutninger.
 Stk. 2. Medlemmer af bestyrelsen har tavshedspligt med hensyn til fortrolige oplysninger, som medlemmerne får kendskab til i forbindelse med varetagelsen af deres opgaver i bestyrelsen.
Forperson for bestyrelsen § 27. Forperson for bestyrelsen er bemyndiget til at træffe afgørelse i sager, som vedkommende vurderer er uopsættelige, jf. dog stk. 2.
 Stk. 2. Bestyrelsen skal hurtigst muligt efterfølgende godkende eller afvise forpersonens afgørelse efter stk. 1.
Den daglige ledelse § 28. Bestyrelsen for den lokale aktionsgruppe varetager den daglige ledelse af aktionsgruppen med administrativ bistand fra en eller flere koordinatorer, som bestyrelsen har indgået kontrakt med.
Konstituering af bestyrelsen § 29
. Bestyrelsen konstituerer sig selv med en næstforperson, kasserer og evt. en sekretær, hvis bestyrelsen udfører sekretariatsopgaver.
 Stk. 2. Bestyrelsen fastsætter selv sin forretningsorden.
Bestyrelsens møder § 30. Møderne i bestyrelsen er lukkede, medmindre bestyrelsen træffer beslutning om andet.
 Stk. 2. Bestyrelsen kan tildele et medlem af aktionsgruppen og koordinator(er) en observatørpost i bestyrelsen med hel eller delvis møde- og taleret, men uden stemmeret.
 Stk. 3. Bestyrelsen kan nedsætte udvalg og arbejdsgrupper til at varetage opgaver for og med reference til bestyrelsen.
 Stk. 4. Ethvert medlem af den lokale aktionsgruppe kan stille forslag til bestyrelsen.
 § 31. Bestyrelsen er beslutningsdygtig, når mindst halvdelen af bestyrelsesmedlemmerne er til stede, jf. dog stk. 2-3.
 Stk. 2. Beslutninger på bestyrelsens møder afgøres ved simpelt flertal.
 Stk. 3. Bestyrelsens beslutninger og afstemninger i forbindelse med indstilling af projekter til tilsagn, ændring eller udbetaling af tilskud fremgår af regelgrundlaget for det offentlige tilskud, som foreningen administrerer.
 § 32. Bestyrelsen er ansvarlig for, at der skrives referat af bestyrelsens møder.
 Stk. 2. Bestyrelsen skal godkende referatet.
7. Økonomiske forhold Tegningsret § 33. Den lokale aktionsgruppe tegnes af forpersonen for bestyrelsen og to andre bestyrelsesmedlemmer.
 Stk. 2. Bestyrelsen kan meddele den eller de koordinator(er), bestyrelsen har indgået kontrakt med, fuldmagt (prokura) til at foretage dispositioner på vegne af aktionsgruppen.
Den lokale aktionsgruppes økonomiske grundlag § 34. Den lokale aktionsgruppes økonomiske grundlag består af offentlige tilskud.
Regnskab § 35. Den lokale aktionsgruppes regnskabsår går fra 1. januar til 31. december.
 Stk. 2. Den lokale aktionsgruppes reviderede årsregnskab skal udarbejdes i overensstemmelse med god regnskabspraksis og underskrives af bestyrelsen for aktionsgruppen.
Stk. 3. Bestyrelsen for udarbejder budgetter for det kommende regnskabsår.
Budgetterne forelægges bestyrelsen og generalforsamlingen til godkendelse.
Revision § 36. Den godkendte revisor, som er valgt på generalforsamlingen, jf. § 11, nr. 3, reviderer foreningens årsregnskab.
8. Ændring af vedtægter § 37
. Den lokale aktionsgruppes vedtægter kan ændres på en generalforsamling, jf. dog stk. 2-3 og § 38.
 Stk. 2. Ændring af vedtægter skal vedtages med mindst 2/3 flertal af de fremmødte medlemmer på generalforsamlingen.
Stk. 3. Det er en betingelse for, at en foreslået ændring kan vedtages, at ændringen 1) ikke strider mod regelgrundlaget for den lokale aktionsgruppe, og 2) ikke strider mod vilkårene for det offentlige tilskud, som aktionsgruppen modtager eller administrerer.
 § 38. Bestyrelsen kan ændre vedtægterne uden, det er vedtaget på en generalforsamling, hvis vedtægterne skal ændres for at være i overensstemmelse med regelgrundlaget for foreningen eller regelgrundlaget for det offentlige tilskud, som foreningen modtager eller administrerer.
9. Ophør og opløsning Ophør af den lokale aktionsgruppes rettigheder og pligter § 39. Beslutning om, at den lokale aktionsgruppe ikke længere skal udnytte en godkendelse til at indgå i administrationen af offentlige tilskud, skal godkendes på en generalforsamling.
 Stk. 2. Godkendelse efter stk. 1 kræver 2/3 flertal af de fremmødte medlemmer på generalforsamlingen.
 Stk. 3. Hvis en beslutning efter stk. 1 godkendes, skal bestyrelsen, eller en person udpeget på generalforsamlingen, meddele beslutningen til Plan- og Landdistriktsstyrelsen.
 Stk. 4. Eventuelle overskydende midler, modtaget i tilskud fra offentlige myndigheder tilbagebetales til de respektive myndigheder.
 Stk. 5. Dokumenter, som vedrører aktionsgruppens administration af tilskudsordninger for Plan- og Landdistriktsstyrelsen, overdrages til styrelsen i digital form.
 Stk. 6. Inventar og udstyr, som den lokale aktionsgruppe har indkøbt for tilskud modtaget fra en tilskudsordning skal overdrages til andet almennyttigt formål.
Opløsning af foreningen for den lokale aktionsgruppe § 40. Beslutning om at opløse foreningen for den lokale aktionsgruppe skal vedtages på en generalforsamling, jf. dog stk. 2.
 Stk. 2. Vedtagelse af opløsning, jf. stk. 1, kræver 2/3 flertal af de fremmødte medlemmer på generalforsamlingen.
 Stk. 3. Hvis beslutningen vedtages, vælger generalforsamlingen mindst to personer til at gennemføre alle nødvendige dispositioner for at opløse foreningen.
10. Datering Vedtaget på den dd/mm/åååå I bestyrelsen:
(navne og underskrifter eller oplysning om, at underskrifter er foretaget digitalt) Bilag 3 Beregning af tilskud til de lokale aktionsgrupper, jf. § 10 Tilskudsordningen for LAG gennemføres som lokalt styret udvikling (LEADER) med lokale aktionsgrupper i områder, der er udpeget som landdistrikter.
Områderne følger kommunegrænserne (udpegede kommunale områder). Dog er små øer organiseret i Sammenslutningen af Danske Småøer udpeget som ét område.
 De udpegede områder fremgår af bekendtgørelse om oprettelse af tilskudsberettigede lokale aktionsgrupper i udpegede landdistrikter og fiskeriområder i perioden 2023-2027.
Der afsættes et årligt beløb fra Den Europæiske Landbrugsfond for Udvikling af Landdistrikterne (ELFUL) til tilskudsordningen for LAG.
Det årlige som fordeles mellem de lokale aktionsgrupper.
 De enkelte aktionsgruppers samlede, årlige bevilling er fastsat ud fra en fordeling mellem de udpegede landdistrikter efter følgende princip:
 1) Et beløb til udpegede kommunale områder med negativ befolkningsudvikling målt i perioden 2014-2021, svarende til 53,1 pct. af de samlede afsatte midler.
 2) Et forhøjet beløb til små øer udpeget som ét område, svarende til 4,1 pct. af de samlede afsatte midler.
 3) Resterende midler, svarende til 42,8 pct. af de samlede afsatte midler, fordeles ligeligt mellem de øvrige udpegede kommunale områder.
 Det årlige tilskud til den enkelte aktionsgruppe ydes som en samlet bevilling, fordelt på følgende måde:
 1) Et fast beløb i tilskud til drift af den lokale aktionsgruppe, som svarer til 20 pct. af aktionsgruppens samlede, årlige, bevilling.
 2) en tilskudsramme, som skal uddeles til projekter, der indstilles til tilskud hos Plan- og Landdistriktsstyrelsen i henhold til bekendtgørelse om tilskud til projekter i udpegede landdistrikter.
 De konkrete tilskud til drift af den enkelte lokale aktionsgrupper afhænger af hvilke, og hvor mange udpegede landdistrikter, der indgår i organiseringen af den enkelte aktionsgruppe og den samlede bevilling for hele tilskudsordningen for LAG det enkelte år.
 Det faste beløb i tilskud til drift af den lokale aktionsgrupper er fastsat i henhold til artikel 53 stk. 1, litra c, i Europa-Parlamentets og Rådets forordning (EU) 2021/1060. Beregningen af beløbet er baseret på historiske, statistiske data og en sagkyndig vurdering i overensstemmelse med artikel 53 stk. 3, litra a, i), i Europa-Parlamentets og Rådets forordning (EU) 2021/1060. I den sagkyndige vurdering er der lagt vægt på hensynet til den generelle inflation og forsigtighedsprincippet i forhold til de administrative sikkerhedsforanstaltninger i artikel 34 i Europa-Parlamentets og Rådets forordning (EU) 2021/1060.
Bilag 4 Betingelser for tilskud til drift 1. Generelt Plan- og Landdistriktsstyrelsen udbetaler årligt et fast beløb i tilskud til drift af den lokale aktionsgruppe, fordelt på to lige store rater.
Tilskuddet udbetales på baggrund af aktionsgruppens dokumenterede resultater i forbindelse med administrationen af LAG-ordningen.
Nedenfor er kravene til dokumentationen oplistet.
 Plan- og Landdistriktsstyrelsen kan i henhold til § 16, stk. 1-3, og efter en konkret vurdering meddele dispensation fra kravene i dette bilag i overensstemmelse med artikel 59, stk. 5, litra a-c, i Europa-Parlamentets og Rådets forordning (EU) 2021/2116.
2. Udbetaling af driftstilskud i 2023 Første rate Det er en betingelse for, at Plan- og Landdistriktsstyrelsen kan udbetale første rate af tilskuddet, at 1) den lokale aktionsgruppe har anmodet om at få udbetalt raten inden den frist, som Plan- og Landdistriktsstyrelsen har fastsat i henhold til § 12, stk. 3, jf. dog § 12, stk. 4, og 2) Plan- og Landdistriktsstyrelsen har godkendt aktionsgruppen som tilskudsberettiget aktionsgruppe i henhold til bekendtgørelse om oprettelse af tilskudsberettigede lokale aktionsgrupper i udpegede landdistrikter og fiskeriområder i perioden 2023-2027.
3) Anden rate Det er en betingelse for, at Plan- og Landdistriktsstyrelsen kan udbetale anden rate af tilskuddet, at 1) den lokale aktionsgruppe har anmodet om at få udbetalt raten senest den 1. juni, jf. dog § 14, stk. 5, 2) Plan- og Landdistriktsstyrelsen har truffet afgørelse om udbetaling af første rate i 2023, jf. § 13, stk. 1, 3) anmodningen er sket digitalt på den måde, som fremgår af Plan- og Landdistriktsstyrelsens hjemmeside, og 4) den lokale aktionsgruppe har fremsendt følgende dokumentation:
 a) Kontrakt indgået med koordinator i henhold til § 7, stk. 1-3.
 b) Dokumentation for, at kontrakten med koordinator er indgået i overensstemmelse med § 8.
 c) Dokumentation for, at den ordinære generalforsamling er indkaldt i overensstemmelse med § 7, stk. 1-4, i standardvedtægterne, jf. bilag 2.
 d) Referat af den seneste ordinære generalforsamling.
 e) Oplysninger om bestyrelsens sammensætning efter den seneste ordinære generalforsamling.
 f) Dokumentation for, at den lokale aktionsgruppe har oprettet en hjemmeside, som opfylder kravene i § 26.
 g) Dokumentation for, at den lokale aktionsgruppe oplyser offentligheden om, at tilskuddet til drift af aktionsgruppen ydes som EU-tilskud i henhold til § 26.
 Plan- og Landdistriktsstyrelsen kan efter konkret vurdering træffe afgørelse om at nedsætte raten eller helt afvise anmodningen om udbetaling, hvis betingelserne ikke er opfyldt, jf. § 13, stk. 5.
3. Udbetaling af driftstilskud i 2024 og frem Første rate Det er en betingelse for, at Plan- og Landdistriktsstyrelsen kan udbetale første rate af tilskuddet, at 1) den lokale aktionsgruppe har anmodet om at få udbetalt raten inden den frist, som fremgår af Plan- og Landdistriktsstyrelsens hjemmeside, 2) Plan- og Landdistriktsstyrelsen har truffet afgørelse om udbetaling af anden rate, jf. § 13, stk. 1, i det foregående kalenderår, og 3) den lokale aktionsgruppe har indstillet projekter til tilsagn om tilskud til Plan- og Landdistriktsstyrelsen i det foregående kalenderår, som svarer til mindst 85 pct. af den årlige tilskudsramme, der skal uddeles til projekter, jf. § 10, stk. 2, nr. 2, jf. dog nr. 3. Plan- og Landdistriktsstyrelsen kan dog fastsætte lempeligere krav til de lokale aktionsgrupper for kalenderåret 2023, jf. § 13, stk. 3-4.
 Plan- og Landdistriktsstyrelsen kan træffe afgørelse om at nedsætte raten eller helt afvise anmodningen om udbetaling, hvis betingelserne ikke er opfyldt, jf. § 13, stk. 5.
Første rate nedsættes, hvis den lokale aktionsgruppe ikke ved årsskiftet har indstillet projekter til tilsagn om tilskud, som svarer til mindst 85 pct. af den årlige tilskudsramme.
Raten nedsættes efter principperne i skemaet nedenfor.
 Hvis Plan- og Landdistriktsstyrelsen fastsætter lempeligere krav til de lokale aktionsgrupper for kalenderåret 2023 i henhold til § 13, stk. 3, vil de lempeligere krav blive offentliggjort på styrelsens hjemmeside i overensstemmelse med § 13, stk. 4.
Anden rate Det er en betingelse for, at Plan- og Landdistriktsstyrelsen kan udbetale anden rate af tilskuddet, at 1) den lokale aktionsgruppe har anmodet om at få udbetalt raten senest den 1. juni, jf. dog § 14, stk. 5, 2) Plan- og Landdistriktsstyrelsen har truffet afgørelse om udbetaling af første rate i samme kalenderår, jf. § 13, stk. 1, 3) anmodningen er sket digitalt på den måde, som fremgår af Plan- og Landdistriktsstyrelsens hjemmeside, og 4) den lokale aktionsgruppe har fremsendt følgende dokumentation:
 a) Referat af den seneste ordinære generalforsamling.
 b) Oplysninger om bestyrelsens sammensætning efter den seneste ordinære generalforsamling.
 c) Årsregnskab for det foregående regnskabsår med påtegning af godkendt revisor.
 d) Aktionsgruppens vedtægter, hvis de er ændret på aktionsgruppens seneste ordinære generalforsamling.
 e) Evaluering af aktionsgruppens udviklingsstrategi.
 f) Dokumentation for, at den lokale aktionsgruppe har oprettet og vedligeholdt en hjemmeside i henhold til § 26, stk. 1-2.
 g) Dokumentation for, at den lokale aktionsgruppe oplyser offentligheden om, at tilskuddet til drift af aktionsgruppen ydes som EU-tilskud i henhold til § 27.
 h) Dokumentation for at eventuelle ændringer i indgåede kontrakter med koordinatorer eller indgåede nye kontrakter siden 1. juni året før opfylder kravene i §§ 7-8.
 Plan- og Landdistriktsstyrelsen kan træffe afgørelse om at nedsætte raten eller helt afvise anmodningen om udbetaling, hvis betingelserne ikke er opfyldt, jf. § 14, stk. 5.
