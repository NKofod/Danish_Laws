 I februar 1998 skete et havari på gasmotoren i anlægget.
 Under anbringende af, at havariet og nogle driftsforstyrrelser forud  

 herfor kan henføres til lavtemperaturveksleren og at indklagedes  

 rådgivning i forbindelse med etableringen af denne har været  

 utilstrækkelig, har klager gjort gældende, at indklagede er  

 erstatningsansvarlig.
 Under sagen har klager fremlagt bilag udarbejdet af  

 totalentreprenøren i byggesagen som bevismateriale.
Denne tvist vedrører indklagedes anfægtelse af disse, idet  

 det påstås, at bilagene er ensidigt indhentede erklæringer,  

 som er fremkommet uden indklagedes medvirken og som er udarbejdet af  

 totalentreprenøren som ikke kan antages at være uafhængig  

 i sagen.
Da der ikke er indgået aftale om at benytte disse bilag som  

 dokumentation bør de ikke erstatte et syn og skøn.
Voldgiftsretten udtaler, at det ikke kan lægges til grund, at der er  

 indgået aftale mellem parterne om at bilagene skal erstatte syn og  

 skøn, men at det nu ikke længere er muligt for klager at  

 foranstalte syn og skøn.
Under hensyntagen til at der medvirker  

 dommere med teknisk indsigt kan klager fremlægge bilagene som  

 dokumentation, dog således, at der ikke tages stilling til hvilken  

 bevisvægt disse kan tillægges.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører syn og skøn.
 Ved klageskrift modtaget den 13. oktober 1999 har klageren  

 påstået indklagede tilpligtet at betale 1.765.171,29 kr. med  

 procesrenter fra klageskriftets indgivelse.
 Indklagede har påstået frifindelse.
Det fremgår af oplysningerne i sagen, at der den 12.  

 februar 1998 skete et havari på gasmotoren i klagerens  

 kraftvarmeanlæg.
Kraftvarmeanlægget blev opført i 1993 med  

 et firma som totalentreprenør, medens indklagede var rådgiver  

 for klageren.
På baggrund af en rapport fra indklagede af 27. september  

 1995 besluttede klageren at etablere en ekstra røggasnedkøling.  

 Med bistand af indklagede, som ifølge aftale af 5. marts 1997  

 påtog sig rådgivningsbistand i forbindelse med projektering,  

 udbud og tilsyn med udbygningen, blev der indbygget en lavtemperaturveksler -  

 LT-veksler - i værket i efteråret 1997.
 Under anbringende af, at havariet den 12. februar 1998 og  

 nogle driftsforstyrrelser forud herfor kan henføres til LT-veksleren,  

 og at indklagedes rådgivning i forbindelse med etableringen af denne  

 på en række nærmere opregnede punkter har været  

 utilstrækkelig, har klageren gjort gældende, at indklagede er  

 erstatningsansvarlig for tabet i forbindelse med motorreparationen og mistet  

 elsalg fra den 12. februar 1998, og indtil motoren kunne igangsættes  

 efter en reparation, der blev udført af totalentreprenøren.
 Indklagede har påstået frifindelse bl.a. under  

 anbringende af, at der ikke er begået fejl eller forsømmelser  

 fra indklagedes side.
 Klageren har sammen med klageskriftet fremlagt bilagene  

 4-8, som alle er udarbejdet af totalentreprenøren.
Bilag 4 er en statusrapport af 22. september 1998  

 vedrørende havariet og driftsproblemerne.
Om formålet med  

 rapporten anføres det indledningsvis:
 "Klager har i forbindelse med havari og  

 efterfølgende vedvarende driftsproblemer på gasmotoren, efter  

 indbygning og idriftsætning  af lavtemperaturrøggasveksler i  

 september/oktober 1997 anmodet totalentreprenøren om at forestå  

 afklaring, afhjælpning samt om muligt, at fastlægge eller  

 sandsynliggøre årsagen til det havari der skete på  

 gasmotorens topstykker og de mulige øvrige komponenter i  

 kraftvarmesystemet.
 Ligeledes har det fra værkets side været  

 ønske om, at totalentreprenøren skal forsøge at be-  

 eller afkræfte de mulige teorier og "påstande" som de involverede  

 parter i sagen har fremsat omkring eksterne driftsfunktioner/dokumentationer  

 og den direkte drift som evt. har kunnet påvirke  

 hændelsesforløbet med havari og vedvarende driftsproblemer til  

 følge.
Statusrapporten skal betragtes som en "midtvejsrapport"  

 som afdækker en række teoretiske og praktiske beregninger og  

 målinger samt konklusioner som leder til de endelige og udbedrende  

 tiltag som igen skal sikre klager en normal stabil og optimal drift." Bilag 5 benævnes som "en kort status over de  

 forskellige forhold, som jeg (servicechef) har konstateret ved besøg  

 på værket tirsdag den 6. oktober 1998 og torsdag den 8. oktober  

 1998 i forbindelse med motorreparation og de øvrige  

 undersøgelser og dispositioner, der er taget p.t." Bilag 6 er en  

 statusrapport på anlæg efter opstart af gasmotor den 16.  

 september 1998. Det anføres indledningsvis i rapporten, at den  

 beskriver de observationer, hændelser og tiltag m.v., som er sket i  

 forbindelse med opstart af gasmotoren fredag den 16. oktober 1998, og at  

 rapporten indeholder en konklusion baseret på rapporten, samt den viden  

 om anlægget som totalentreprenøren er i besiddelse af.
Bilag 7  

 er en statusrapport, som beskriver de optimeringer, ændringer og  

 observationer på anlægget, som blev udført på  

 værket den 11. november 1998. Rapporten indeholder en konklusion  

 på samme måde som bilag 6. Bilag 8 benævnes som et  

 resumé vedrørende havari og driftsproblemer på  

 værket.
Om formålet hermed anføres det i indledningen:
 "Formålet med dette resumé er, i et ikke for  

 teknisk sprog, kortfattet og så objektivt som muligt, at beskrive  

 hændelsesforløbet vedrørende installering af  

 lavtemperaturveksler på værket samt de efterfølgende  

 hændelser og årsager som førte til dels havari på  

 gasmotoren samt de langvarende driftsproblemer som opstod i kølvandet  

 på installation af lavtemperaturveksleren (herefter kaldet  

 LT-veksler).
 I resuméet vil der ligeledes indgå en  

 vurdering af de fejl og mangler som henstod på  

 LT-vekslerinstallationen, før totalentreprenøren pr. 31. august  

 1998 blev ordret til, at udbedre og genidriftsætte  

 gasmotoranlægget med tilhørende hjælpesystemer.
Det kortfattede resumé er i stor udstrækning  

 taget direkte og/eller lettere omskrevet, ud fra følgende rapport fra  

 totalentreprenøren: (bilagene 4-7)" Det fremgår af en skrivelse af 2. oktober 1998 fra  

 indklagedes forsikringsselskab til klagerens advokat, at indklagede ikke kan  

 acceptere, at den af totalentreprenøren udarbejdede rapport  

 lægges til grund i stedet for egentligt syn og skøn.
I et brev  

 af 6. oktober fra indklagedes forsikringsselskab til klageren har selskabet  

 meddelt, at man ikke ønskede at være til stede under  

 reparationsarbejderne, da man ikke kunne acceptere, at reparationsarbejderne  

 skulle erstatte syn og skøn.
Indklagede har under anbringende af, at bilagene er  

 ensidigt indhentede erklæringer, nedlagt påstand om, at bilagene  

 skal udgå af sagen.
Indklagede har i den forbindelse bestridt, at der  

 er indgået aftale mellem parterne om, at bilagene skulle kunne  

 lægges til grund som dokumentationsmateriale.
Indklagede har henvist  

 til, at der er tale om en omgåelse af reglerne for syn og skøn.  

 Udtalelserne er indhentet i forbindelse med havariet med det formål at  

 fastlægge eller sandsynliggøre årsagen til havariet.  

 Bilagene er fremkommet uden indklagedes medvirken og er udarbejdet af det  

 firma, der i sin tid udførte anlægget, og som  

 efterfølgende foretog udbedring, hvorfor firmaet ikke kan betegnes som  

 uafhængigt.
Erklæringerne bør derfor ikke erstatte et syn  

 og skøn, som klageren bevidst har undladt at afholde.
Klageren har nedlagt påstand om, at bilagene skal  

 forblive i sagen under henvisning til, at bilagene ikke kan karakteriseres  

 som ensidigt indhentede erklæringer, idet det på et møde  

 den 31. august 1998 med indklagede blev aftalt, at totalentreprenøren  

 skulle foretage det arbejde, der som dokumentationsmateriale førte  

 frem til bilagene 4-8. Aftalen var også i indklagedes interesse, da  

 fremgangsmåden var med til at begrænse kravet mod indklagede.
Det  

 bør tillægges betydning, at bilagene er indhentet før  

 klageskriftets indgivelse.
Bilagene bør i hvert fald kunne indgå  

 i sagen som partsindlæg.
I voldgiftssager, hvor der medvirker dommere  

 med teknisk indsigt, er der ikke de samme betænkeligheder ved at lade  

 bilag, der også indeholder tekniske vurderinger, indgå i  

 sagen.
Efter de foreliggende oplysninger, navnlig indklagedes  

 forsikringsselskabs skrivelser af 2. og 6. oktober, lægges det til  

 grund, at der ikke er indgået aftale mellem parterne om, at  

 totalentreprenørens rapport skulle erstatte et syn og skøn  

 under en eventuel efterfølgende voldgiftssag mellem parterne.
Det  

 lægges videre til grund, at klageren har haft mulighed for at  

 foranstalte et syn og skøn, men at dette nu ikke længere er  

 muligt.
De omstridte bilag indeholder bl.a. gengivelser af  

 iagttagelser, som totalentreprenørens medarbejdere har gjort i  

 forbindelse med udbedringen og en beskrivelse af de tiltag, der er foretaget  

 for at udbedre anlægget.
De medarbejdere hos totalentreprenøren,  

 der har medvirket ved udbedringen, vil under alle omstændigheder kunne  

 afhøres om disse forhold.
Selv om rapporterne indeholder vurderinger  

 af årsagen til skaderne, bør klageren i et tilfælde, hvor  

 syn og skøn ikke længere er muligt, og hvor der medvirker  

 dommere med teknisk indsigt, ikke være afskåret fra at  

 fremlægge rapporterne.
Der er ikke herved taget stilling til, hvilken  

 bevisvægt rapporterne kan tillægges.
 THI BESTEMMES:
 Bilagene 4-8 skal forblive i sagen.
