 Skrivelse om, hvorvidt et byrådsmedlem,  

 der ved retten er idømt en bøde for overtrædelse af § 17,  

 stk. 1, nr. 1, og stk. 2, jf. § 2, i bekendtgørelse nr. 900 af  

 31. oktober 1994 om ferskvandsdambrug, er valgbar.
 (Fra Valgbarhedsnævnet til et byråd, j.nr.  

 547/1998).
 Ved brev af 4. juni 1998 har X Byråd i medfør  

 af den kommunale valglov § 101, stk. 4, indberettet til  

 Valgbarhedsnævnet, at byrådsmedlem NN ved retten i X den 7. maj  

 1998 er idømt en bøde på 5.000 kr. for overtrædelse  

 af § 17, stk. 1, nr. 1, og stk. 2, jf. § 2, i bekendtgørelse nr. 900  

 af 31. oktober 1994 om ferskvandsdambrug.
Det fremgår af sagen, at den pågældende  

 i perioden 1. januar 1994 til 31. december 1994 som indehaver af Y Dambrug  

 anvendte større fodermængde i dambruget end det af Z  

 Amtsråd den 15. december 1989 meddelte højst tilladte  

 årlige forbrug på 27,6 ton, idet der brugtes 31,4 ton.
Det  

 fremgår endvidere, at den pågældende i perioden 1. januar  

 1995 til 31. december 1995 som indehaver af Y Dambrug anvendte større  

 fodermængde i dambruget end det af Z Amtsråd den 15. december  

 1989 meddelte højst tilladte årlige forbrug på 27,6 ton,  

 idet der brugtes 29,6 ton.
 I den anledning skal man meddele, at  

 Valgbarhedsnævnet har fundet, at den begåede handling ikke i  

 almindeligt omdømme gør den pågældende  

 uværdig til at være medlem af kommunale råd, jf. den  

 kommunale valglovs § 4.
 Den pågældende må derfor anses for  

 valgbar.
