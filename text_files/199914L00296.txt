Betænkning afgivet af Retsudvalget den  

 18. januar 2000 Betænkning over Forslag til lov om indendørs hold af  

 smågrise, avls- og slagtesvin Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
Et af udvalgets spørgsmål og  

 justitsministerens svar herpå er optrykt som bilag til  

 betænkningen.
 Endvidere har udvalget modtaget en skriftlig henvendelse  

 fra Kaj Robert Svendsen og Rosemary Goddard Svendsen, Skibby.
 Der er af to mindretal stillet ændringsforslag,  

 hvorom henvises til de ledsagende bemærkninger.
Herefter indstiller et mindretal (Venstres, Dansk  

 Folkepartis, Centrum-Demokraternes, Kristeligt Folkepartis og Frihed 2000's  

 medlemmer af udvalget) lovforslaget til vedtagelse med det under nr. 2  

 stillede ændringsforslag.
Skulle dette ændringsforslag ikke blive  

 vedtaget, vil mindretallet stemme imod lovforslaget ved 3. behandling.
 Mindretallet anerkender, ligesom landbruget også  

 selv gør, at det fremsatte lovforslag med sit indhold om adgang til  

 overbrusningsanlæg for avls- og slagtesvin, adgang til rodemateriale og  

 formindsket brug af spaltegulve kan være med til at sikre dansk  

 landbrugs politik om størst mulig dyrevelfærd   en politik, som  

 landbruget selv på glimrende vis er gået i spidsen for.
 Mindretallet finder, hvilket der gives udtryk for med  

 ændringsforslag nr. 2, at der skal være harmoni mellem kravene om  

 dyrevelfærd, dyrenes faktiske behov, lovenes praktiske anvendelse og  

 investeringens udbytte.
En gris vil typisk veje de 20 kg, som efter lovforslaget  

 er vægtgrænsen for kravet om overbrusningsanlæg, når  

 grisen er 7-8 uger gammel.
I dag lader landmanden grisen gå i  

 fravænningsstalden, til den er 10 uger   altså til den efter  

 lovens definition i § 2, stk. 2, er et avls- eller slagtesvin.
 I fravænningsstalden er der ofte varme i gulvet  

 eller andre særlige ekstraanordninger, som beskytter grisen mod kulde,  

 men også varme   efter samme princip som al isolering gør om  

 sommeren.
 Lovforslaget stiller et urimeligt krav til landbruget om  

 at installere overbrusningsanlæg i fravænningsstierne, hvor hvert  

 hold grise kun opholder sig i 6 uger, nemlig i alderen fra 4 til 10 uger, og  

 hvor de i 2/3 af tiden er under 20 kg.
 I værste fald medfører regeringens lovkrav,  

 at enkelte landmænd fristes til at udflytte grisene fra  

 fravænningsstien noget tidligere for at overholde 20 kg-grænsen.  

 Så har de overholdt loven, men grisen har fået ringere  

 forhold.
 Ændringsforslaget om at ændre  

 vægtgrænsen fra 20 kg til 30 kg (10 uger) støttes af  

 Arbejdsgruppen om hold af svin, som udtaler, »at  

 der formentlig kun vil være tale om meget begrænsede perioder,  

 hvor det på grund af varmen vil være nødvendigt at bruge  

 overbrusningsanlæggene på smågrise, der vejer fra 20 til 30  

 kg«.
 Endvidere støttes ændringsforslaget af Det  

 Veterinære Sundhedsråd, som foreslår, at »vægtgrænsen for krav til  

 overbrusningsanlæg sættes op til 30 kg, fordi de fleste  

 staldsystemer er indrettet således, at grisene flyttes til ung- eller  

 slagtesvinestalde ved 20-30 kgs vægt ofte i forbindelse med salg.  

 Sundhedsrådet finder det derfor uhensigtsmæssigt at  

 fastsætte vægtgrænsen til 20 kg og derved  

 pålægge svineproducenterne at installere et  

 overbrusningsanlæg, hvor der ikke eller kun i ringe omfang er behov  

 herfor«.
At landbruget er enig i ovennævnte betragtninger,  

 forventer mindretallet ikke tillægges nogen betydning fra regeringens  

 side.
Det skal dog i al ydmyghed påpeges, at det er landbruget, som  

 skal finansiere disse tvivlsomme investeringer.
 Mindretallet finder det urimeligt, at landbrugets velvilje  

 skal overbydes af Folketinget, som påfører krav og restriktioner  

 ud fra devisen om, at »det kan da ikke afvises, at  

 det hjælper«.
 Mindretallet har ønsket justitsministerens svar  

 på spørgsmål nr. 12 optrykt som bilag til  

 betænkningen.
 Et andet mindretal (Socialdemokratiets og Det  

 Radikale Venstres medlemmer af udvalget) indstiller lovforslaget til  

vedtagelse uændret.
 Et tredje mindretal (Det Konservative Folkepartis  

 medlemmer af udvalget) vil redegøre for sin stilling til lovforslaget  

 og ændringsforslagene ved 2. behandling.
Et fjerde mindretal (Socialistisk Folkepartis  

 medlem af udvalget) indstiller lovforslaget til vedtagelse med de  

 under nr. 1 og 3 stillede ændringsforslag.
Som anført under  

 lovforslagets 1. behandling mener SF ikke, at Arbejdsgruppen om hold af svin  

 har argumenteret overbevisende for sit forslag om, at  

 fravænningsalderen fastholdes til 3 uger.
SF vil derfor opfordre  

 justitsministeren til at se bort fra denne anbefaling og i stedet i den  

 bekendtgørelse, der forventes udstedt i medfør af loven,  

 hæve fravænningsalderen til 4 uger.
 Et femte mindretal (Enhedslistens medlem af  

 udvalget) vil redegøre for sin stilling til lovforslaget og  

 ændringsforslagene ved 2. behandling.
Enhedslisten mener, at lovforslaget vil medføre  

 investeringer på tocifrede milliardbeløb over de næste 10  

 år i stalde, som vil være en afgørende hindring for, at  

 svineproduktionen omlægges til økologisk produktion,  

 således at svinenes grundlæggende behov kan tilfredsstilles.
De  

 stalde, som bliver bygget til at opfylde lovforslagets krav, vil skulle  

 betales ud (afskrives), før landmændene kan drive  

 svineproduktionerne økologisk, fordi disse stalde ikke rationelt kan  

 bygges om til noget, hvori svinene kan udfolde deres mest basale fysiske og  

 adfærdsmæssige behov.
Dermed vil økologien og rimelige  

 forhold for svinene være udsat i minimum 20 år.
Det, mener  

 Enhedslisten, er for høj en pris at betale for nogle små  

 forbedringer i svinenes forhold nu.
I stedet for kortsigtede,  

 perspektivløse ændringer, som medfører fejlinvesteringer,  

 er det afgørende for Enhedslisten, at de landsigtede mål  

 præciseres med overgangsordninger, så de langsigtede mål  

 ligger fast i konkrete vedtagelser.
Så accepterer vi hellere en lang  

 overgangsordning på 20 år.
 Enhedslisten kan stemme for forslag, der inden for 20  

 år fører til staldbyggeri til smågrise og slagtesvin, hvor  

 følgende forhold er opfyldt:
Grisenes behov for at opholde sig et sted, hvor  

 temperaturen passer dem, skal tilfredsstilles.
Det fordrer, at der er  

 udeareal i tilknytning til staldene.
Det nuværende forslag om at  

 indrette overbrusning er en ikkeløsning, da den fugtighed, det giver,  

 hverken vil være god for svinenes eller bygningernes helbred, og el- og  

 olieregningerne vil eksplodere til ekstra opvarmning og udluftning.
De midler  

 vil være bedre investeret i udearealer.
Med udearealer vil der  

 være mulighed for at tilbyde svinene mudderbade til afkøling og  

 beskæftigelse.
Smågrise, avls- og slagtesvin skal altså  

 have adgang til udearealer.
Udearealet skal være så stort, at  

 alle grise kan opholde sig der samtidig.
Tilsammen skal ude- og indearealet  

 være så stort, at svinene kan ligge i udstrakt sideleje samtidig.
Grisene skal kunne hvile på et ordentligt  

 strøet leje, så der er lunt, trygt og frit for træk.
Det  

 stiller krav om helt andre håndfaste formuleringer om tildeling af  

 halm, for at bygningerne bliver indrettet til både udmugning og  

 indkøring af disse store mængder halm.
Svinenes sociale behov for at æde og sove sammen  

 skal kunne tilfredsstilles.
Det fordrer, at der stilles krav om plads til, at  

 alle svin kan ligge i bugleje samtidig, og at der er en ædeplads pr.  

 svin.
Ellers vil de svin, som befinder sig nederst i hierarkiet,  

 ikke kunne få deres sult- og hvilebehov tilfredsstillet.
Svinene skal  

 ud over halm også have grovfoder for at kunne føle sig  

 mætte og være beskæftiget, så stress forebygges, men  

 også fordi grovfoder holder maven i orden, så  

 diarréproblemer og deraf følgende medicinering med antibiotika  

 forebygges.
Stalde til smågrise, avls- og slagtesvin skal altså  

 være indrettet med dyb halmstrøelse på et område  

 så stort, at alle svin kan hvile i bugleje samtidig.
Der skal  

 også tilbydes andet grovfoder end halm.
Der skal være en  

 ædeplads pr. svin.
Halebid er et af de første og mest håndfaste  

 tegn på, at svinene er stressede.
Denne mulighed for at udtrykke sig  

 skal ikke kunne fjernes ved at klippe halespidsen af.
Intet tyder på,  

 at dyreværnsloven efterleves med hensyn til, at halekupering ikke  

 må anvendes forebyggende.
Halekupering er forbudt.
 Enhedslisten foreslår, at lovforslaget henvises til  

 fornyet udvalgsbehandling mellem 2. og 3. behandling med henblik på at  

 drøfte de ændringsforslag, Enhedslisten agter at stille.
Ændringsforslag Af	et mindretal (SF):
Til § 3 1) Paragraffen affattes således:
» Af	et mindretal (V), tiltrådt af et mindretal (DF,  

 CD, KRF og FRI):
Til § 4 2) Ordene »smågrise over 20  

 kg,« udgår.
 Af	et mindretal (SF):
Til § 9 3) Stk. 3 affattes således:
» Bemærkninger Til nr. 1 Ændringsforslaget indebærer, at den del af  

 stiarealet, der skal have fast eller drænet bund, bliver det samme for  

 såvel smågrise som avls- og slagtesvin og fastsættes til  

 mindst 1/2 af stiarealet.
Forslagsstillerne kan ikke se, at der i rapporten  

 fra Arbejdsgruppen om hold af svin er nogen begrundelse for forslaget om, at  

 avls- og slagtesvin alene skal have 1/3 af arealet som fast eller  

 drænet gulv, og finder det derfor mest hensigtsmæssigt, at kravet  

 bliver det samme for såvel avls- og slagtesvin som for  

 smågrise.
Til nr. 2 Det foreslås, at kravet om installering af  

 overbrusningsanlæg eller tilsvarende anordninger alene skal gælde  

 i stier til avls- og slagtesvin.
Til nr. 3 Forslagsstillerne finder det helt urimeligt og  

 unødvendigt med så lang en overgangsperiode som lovforslaget  

 lægger op til.
Derfor foreslås med ændringsforslaget en  

 graduering af overgangsperioden, således at bygninger, der er taget i  

 brug før 1990, skal opfylde kravene i 2005, bygninger taget i brug  

 før 1995 skal opfylde dem i 2010, og endelig, at bygninger taget i  

 brug før 2000 skal opfylde dem i 2015.
Dorte Bennedsen (S)  

  Lissa Mathiasen (S) fmd.  Per Kaalund (S)  

  Else Marie Mortensen (S)  Jan Petersen (S)  

  Anne Baastrup (SF) nfmd.
Sonja Albrink (CD)  

  Elisabeth Arnold (RV)  

  Søren Søndergaard (EL)  

  Birthe Rønn Hornbech (V)  

  Inge Dahl-Sørensen (V)  Karen Rønde (V)  

 Tom Behnke (FRI)  Helge Adam Møller (KF)  

  Jens Heimburger (KF)  Peter Skaarup (DF)  

  Jann Sjursen (KRF) Bilag Et af udvalgets spørgsmål og  

 justitsministerens svar herpå Spørgsmål nr. 12:
Er ministeren opmærksom på det problem, der  

 vil opstå ved overbrusning i stalde med dybstrøelse, som vil  

 medføre, at vandet fra overbrusningen ikke kan løbe ud af  

 stien, og hvilke forslag til løsning af problemet kan ministeren pege  

 på? Svar:
 Efter lovforslagets § 4 skal der i stier til  

 smågrise over 20 kg, avls- og slagtesvin være installeret et  

 overbrusningsanlæg eller en tilsvarende anordning, der skal bruges til  

 at regulere dyrenes kropstemperatur.
Ifølge bemærkningerne til § 4 kan et  

 overbrusningsanlæg indstilles til, f.eks. når det er over en vis  

 temperatur, én gang i timen at sende forstøvet vand ud over et  

 bestemt område af stien.
Man behøver ikke at anvende så  

 store mængder vand, at eventuel strøelse i nærheden bliver  

 gennemblødt.
 Med den foreslåede formulering af kravet i § 4 om  

»et overbrusningsanlæg eller en tilsvarende  

 anordning« kan den enkelte svineproducent  

 vælge den tekniske løsning, der passer bedst til vedkommendes  

 staldindretning.
Dybstrøelsesstalde kan f.eks. indrettes med en  

 separat rensegang ved siden af dybstrøelsesarealet, hvor der er  

 spaltegulv eller lignende, og hvor svinene kan gøde.
Der kan i  

 sådanne stalde monteres overbrusningsanlæg i rensegangen.
 I anledning af det stillede spørgsmål har  

 Justitsministeriet indhentet en supplerende udtalelse fra Danmarks  

 JordbrugsForskning, Forskningscenter Foulum, der har oplyst  

 følgende:
» Denne ekstra væskemængde tilført af  

 vand fra overbrusning skal sammenholdes med, at grise i vægtintervallet  

 fra 25-95 kg drikker 5,5-10 liter vand om dagen, hvor størstedelen  

 udskilles gennem urin og fordampning.
For en gris på 50 kg vil  

 fordampningen under moderate temperaturforhold udgøre 1,5-2 liter,  

 mens den resterende mængde vil udskilles i form af urin.
Etablering af  

 overbrusning vil således kun medføre en meget begrænset  

 forøgelse af væskemængden i stien og vil næppe  

 medføre nye eller forøgede problemer.
Det skal dog generelt  

 bemærkes, at dræning af gulvene i dybstrøelsesstalde vil  

 sikre mod fugtproblemer.
Det skal afslutningsvis nævnes, at der såvel  

 ud fra en velfærdsmæssig som ud fra en produktionsmæssig  

 betragtning ofte synes at være betydelige problemer relateret til  

 svinenes manglende mulighed for afkøling i dybstrøelsesstalde  

 uden overbrusning.« De betydelige problemer, der nævnes i den  

 afsluttende bemærkning, skyldes, at svin i dybstrøelsesstalde  

uden overbrusning   i modsætning til svin i traditionelle stalde  

   ikke kan afkøle sig ved at lægge sig på spaltegulvet  

 eller betongulvet.
Det er derfor vigtigt, at også svin i  

 dybstrøelsesstalde får adgang til overbrusningsanlæg eller  

 tilsvarende anordninger.
 Hvis der er opført dybstrøelsesstalde uden  

 overbrusningsanlæg, er der i henhold til lovforslagets § 9, stk. 3, en  

 overgangsperiode på 15 år, hvor svineproducenterne kan bygge  

 staldene om, herunder indlægge afløb eller dræne gulvet.
 i   

  Litteratur herom:
Pedersen, L.B., Jensen, K.H., Andersen, H.M.L., 1997.  

 Køling af slagtesvin ved brug af overbrusningsanlæg.
Meddelelse  

 nr. 355, Landsudvalget for Svin.
