Skriftlig fremsættelse (27. marts 2019) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsskadesikring, lov om den selvejende institution Arbejdsmarkedets Erhvervssikring og lov om retssikkerhed og administration på det sociale område (En lempeligere vurdering af anerkendelsesspørgsmålet ved arbejdsulykker, opdatering og forenkling af arbejdsskadesystemet m.v.) (Lovforslag nr.
L 211) Arbejdsskadesikringsloven er ikke grundlæggende blevet ændret siden 2003. Regeringen finder det derfor nødvendigt at opdatere og forenkle en række bestemmelser, som er utidssvarende, eller hvor praksis har udviklet sig imod lovens intention. Ændringerne er det første skridt på vejen mod et mere nutidigt arbejdsskadesystem.
Det bemærkes, at rettigheder og pligter ikke forringes for arbejdsskadesagens parter.
Forslaget gennemfører på den baggrund regeringens ønske om, at skader, der er sket på arbejdet og skyldes arbejdet, skal anerkendes som arbejdsulykker.
Det vil sammen med forslaget, der giver Arbejdsmarkedets Erhvervssikrings mulighed for at træffe selvstændig afgørelse om anerkendelsesspørgsmålet, medføre, at flere borgere vil opleve at få anerkendt deres arbejdsulykke, og det vil kunne ske hurtigere.
 Derudover er der utidssvarende eller uhensigtsmæssige bestemmelser i loven, som har betydning for tilskadekomnes og andre retsanvenderes oplevelse af sagsbehandlingen og arbejdsskadesystemet, som regeringen på nuværende tidspunkt finder hensigtsmæssigt at forenkle og opdatere.
På forenklingssiden er der eksempelvis lagt op til at forenkle ankeprocedurerne ved, at Arbejdsmarkedets Erhvervssikring ved anke får mulighed for at ændre skønsmæssigt fejlbehæftede afgørelser og ved at indføre administrative afgørelser for ukomplicerede sager i Ankestyrelsen i overensstemmelse med ankeprocedurerne på det sociale område.
Det vil betyde, at unødvendigt lange ankeforløb undgås.
På opdateringssiden er der eksempelvis lagt op til at præcisere bestemmelsen, der regulerer AES retsstilling i forbindelse med, at et forsikringsselskab ikke længere har tilladelse til at tegne arbejdsulykkesforsikring fx ved konkurs, ligesom der skabes hjemmel til, at Arbejdsmarkedets Erhvervssikring forskudsvist kan opkræve takster og udlæg for erstatninger m.v. én gang årligt.
Det er nødvendigt, da Arbejdsmarkedets Erhvervssikring i dag har en likviditetsmæssig udfordring i forbindelse med udlæg i op til mere end ét år af gangen.
Lovforslaget vurderes ikke at have økonomiske konsekvenser for erhvervslivet.
I implementeringsåret 2019 vil der ske en fremrykning af udgifter for forsikringsselskaberne anslået til 130-150 mio. kr. som følge af, at Arbejdsmarkedets Erhvervssikring forskudsvist kan opkræve takster og udlæg for erstatninger m.v.
Derudover opnår staten en besparelse på ca. 2 mio. kr. ved at omlægge ca. 70 procent af ankesagsbehandlingen til administrative afgørelser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
