 I medfør af § 5, stk. 4 i lov om skibsfartens betryggelse, jfr.  

 lovbekendtgørelse nr. 44 af 10. februar 1986, fastsættes efter samråd med  

 forsvarsministeriet:
 § 1.  Broerne ved Kalveboderne er Sorterendebroen, der  

 forbinder Avedøre Holme med Skrædderholmen, samt Kalvebodbroen, der forbinder  

 Skrædderholmen med Amager.
§ 2.  Sorterendebroen er en lavbro, der hviler på 2  

 landfæster og 6 strømpiller.
Mindste gennemsejlingshøjde er 6 m ved  

 middelvandstand.
Broen er ikke afmærket.
§ 3.  Kalvebodbroen er en højbro, der hviler på 4  

 landpiller og 6 strømpiller.
De 2 midterste fag er gennemsejlingsfag, hvor  

 den mindste gennemsejlingshøjde er 16 m ved middelvandstand.  

 Gennemsejlingsbredden er 35 m vinkelret på sejlrenden.
Vedrørende afmærkning  

 med fyr m.v. henvises til søkort, fyrlisten og den som bilag optrykte  

 kortskitse.
 § 4.  Følgende bestemmelser gælder for passage af  

 Kalvebodbroen:
a.
Det østlige gennemsejlingsfag må kun benyttes af nordgående skibe, og  

 det vestlige gennemsejlingsfag må kun benyttes af sydgående skibe.
b.
Skibe, der har passeret broen, skal give skibe, der skal til at passere  

 denne, plads til at rette kursen ind mod det korrekte gennemsejlingsfag.
c.
Inden for en afstand af 200 meter fra broen er sejlads på tværs af  

 farvandet ud for gennemsejlingsfagene forbudt.
d.
Inden for en afstand af 200 meter fra broen må der kun ankres, når det  

 er strengt nødvendigt, f.eks. for at undgå påsejling af broen.
§ 5.  Fortøjning ved bropillerne er forbudt.
Ligeledes  

 er det forbudt at bestige broerne fra både eller fartøjer.
 § 6.  Overtrædelse af denne bekendtgørelse straffes i  

 medfør af § 6, stk. 3, i lov om skibsfartens betryggelse med bøde.
 § 7.  Bekendtgørelsen træder i kraft den 1. september  

 1986.
 Stk. 2.  Bekendtgørelse nr. 157 af 21. april 1982 om  

 sejlads gennem byggeområdet i Kalveboderne ved den nye motorvejsforbindelse  

 mellem Sjælland og Amager ophæves.
