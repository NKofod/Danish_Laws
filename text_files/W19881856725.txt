 En silo blev anset for en selvstændig bygning, men for en integreret  

 del af foderprocessen og dermed produktionsanlægget, således at  

 straksafskrivning blev godkendt.
 Gårdejer A klagede for indkomståret 1983 over, at de stedlige  

 skattemyndigheder havde anset ham for uberettiget til at foretage  

 straksafskrivning med 81.850 kr. på en silo.
Det fremgik af sagens oplysninger, at klageren i forbindelse med sin  

 landbrugsejendom havde opført en Assentoft-silo til opbevaring af korn og  

 foder.
Siloen var lavet af galvaniseret stål og var boltet fast på støbt  

 cementdæk.
 Ved indkomstopgørelsen havde klageren, under henvisning til at siloen  

 kunne anses som en tilbygning til de eksisterende landbrugsbygninger,  

 foretaget straksafskrivning herpå i henhold til bestemmelsen i  

 afskrivningslovens § 21, stk. 2.
 De stedlige skattemyndigheder havde anset siloen som en selvstændig  

 bygning og havde følgelig alene godkendt afskrivning på siloen efter de  

 normale bygningsafskrivningsbestemmelser i afskrivningslovens § 18, stk. 1,  

 jf. § 19 A og § 22. Rådet havde herved henset til, at siloen var placeret  

 udendørs, at den havde et rumindhold på ca. 500 (m3) og en højde og bredde på  

 henholdsvis ca. 18 meter og ca. 6 meter, og at den var forbundet med  

 mølleriet og kornbehandlingsanlægget, således at den måtte anses som  

 opstillet med henblik på forbliven på stedet.
 Klagerens revisor påstod principalt siloen straksafskrevet som selvangivet  

 og gjorde subsidiært gældende, at den pågældende silo måtte anses for at være  

 løsøre og således afskrives efter bestemmelserne herom.
 Landsskatterettens afdeling for vurdering af fast ejendom havde i  

 forbindelse med sagens behandling foretaget besigtigelse af den pågældende  

 silo.
Det fremgik af de bl.a. herved fremkomne oplysninger, at siloen bestod af  

 sammenboltede stålplader på ca. 2 x 1 meter, og at tanken var tætnet således,  

 at den var gastæt.
Korn m.v. blev blæst ind i siloen sammen med en gasart,  

 der bevirkede, at kornet syrnede.
Fra siloen blev kornet blæst videre ind i  

 andre indendørssiloer, hvor det blev knust og formalet, hvorefter kornet blev  

 transporteret til et computerstyret foderblandingsanlæg.
 Klageren oplyste, at siloen kun kunne bruges i forbindelse med  

 fodringsanlægget, da korn, der en gang havde været i siloen, og som var  

 syrnet under opbevaringen i tanken, ikke kunne sælges eller bruges til andet  

 formål.
 Landsskatteretten var enig med myndighederne i, at siloen måtte betragtes  

 som en egentlig bygning på grund af dens størrelse og vanskelige flytbarhed.  

 Retten fandt imidlertid, at den måtte karakteriseres som en tilbygning til  

 det eksisterende produktionsanlæg og som en integreret del af foderprocessen.  

 Der ville derfor kunne foretages straksafskrivning på siloen i henhold til  

 bestemmelserne i afskrivningslovens § 21, og den påklagede ansættelse blev  

 følgelig nedsat med 81.850 kr. -8.768 kr., eller med 73.082 kr.
 LV 1987, G 6.1.10.2.
