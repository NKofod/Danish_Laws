 Ankestyrelsen fandt ikke grundlag for at afvise at yde K hjælp efter  

 bistandslovens § 37 og § 40, stk. 1, (nu § 46) til boligudgifter til  

 opstilling og leje af en skurvogn i Frøstruplejren, uanset at beboelsen var i  

 strid med by- og landzoneloven.
 Ankestyrelsen lagde herved vægt på, at de ulovlige boliger i  

 Frøstrup-lejren havde bestået i en årrække, uden at der var gennemført  

 tilstrækkelige foranstaltninger til at bringe de ulovlige forhold til ophør.
 K skulle derfor have hjælp til det ansøgte.
 Kommunen afviste at efterleve afgørelsen.
Højesteret tiltrådte landsrettens pålæg til kommunen om at efterleve  

 Ankestyrelsens afgørelse, idet Højesteret ikke fandt, at der var grundlag for  

 at fastslå, at Ankestyrelsens afgørelse var behæftet med åbenbare eller grove  

 mangler. (* 1) REDEGØRELSE FOR SAGEN:
 K, der var enlig mor til et spædbarn, havde boet i Frøstruplejren siden  

 1985. Hun fik hjælp til underhold efter bistandslovens § 37.
I januar 1986 nedbrændte den skurvogn, som K hidtil havde boet i.
Hun  

 søgte herefter hjælp til opstilling af en skurvogn, ialt 650 kr., samt hjælp  

 til månedlige boligudgifter på 850 kr.
 Kommunen gav afslag på ansøgningen og begrundede afslaget med, at en  

 skurvogn ikke var en hensigtsmæssig bolig for ansøgeren og dennes barn, samt  

 at kommunen af principielle grunde ikke ville bevilge hjælp til egentlig  

 husleje i Frøstruplejren, idet der var tale om en ulovlig beboelse.
 AFGØRELSEN, DER KLAGES OVER:
Amtsankenævnet pålagde kommunen at yde den ansøgte hjælp.
Nævnet lagde  

 herved til grund, at selv om en skurvogn afveg fra normal boligstandard,  

 opfyldte den dog nogle minimumskrav, ligesom barnet trivedes udmærket.
 KLAGEN TIL ANKESTYRELSEN:
 Afgørelsen blev anket af kommunen med henvisning til, at der var tale om  

 ulovlig beboelse, og til at K ved henvendelse til socialforvaltningen ville  

 kunne få tilbudt en egnet lejlighed.
 Antaget til principiel behandling:
 Sagen blev antaget til principiel behandling til afklaring af, hvorvidt  

 der i medfør af bistandslovens § 37 kunne ydes huslejehjælp til beboelse i en  

 ulovligt placeret skurvogn.
 LOVGRUNDLAG:
 Bistandslovens § 37 og § 40, stk. 1 (nu § 46).
 ANKESTYRELSENS AFGØRELSE:
 Der var ikke grundlag for at afvise at yde hjælp efter bistandsloven til  

 de omhandlede boligudgifter, uanset at opstillingen af skurvognen var i strid  

 med bestemmelserne i loven om by- og landzoner.
Ankestyrelsen lagde herved vægt på, at de ulovlige boliger i Frøstruplejren havde bestået i en årrække, uden at der var gennemført  

 tilstrækkelige foranstaltninger til at bringe de ulovlige forhold til ophør.
 Ankestyrelsen fandt endvidere under hensyn til de foreliggende oplysninger  

 om boligens standard og om størrelsen af lejen for boligen, at udgifterne til  

 flytning og leje af skurvognen måtte anses for rimelige boligudgifter.
 Ankestyrelsen fandt herefter, at der burde ydes hjælp efter bistandsloven  

 til dækning af disse udgifter.
 Ankestyrelsen tiltrådte således amtsankenævnets afgørelse.
 EFTER ANKESTYRELSENS AFGØRELSE:
Kommunen afviste at rette sig efter Ankestyrelsens afgørelse.
K anlagde  

 herefter sag mod kommunen.
 Vestre Landsret udtalte:
Den Sociale Ankestyrelses afgørelse byggede - ligesom sagsøgtes afgørelse  

 - på en oplysning om, at sagsøgeren på det pågældende tidspunkt boede i en  

 skurvogn placeret i »Frøstruplejren«, og Ankestyrelsen var, da den  

 traf sin afgørelse - ligesom sagsøgte, da udvalget traf sin afgørelse -  

 bekendt med, at sagsøgerens anvendelse af skurvognen placeret dette sted til  

 beboelse indebar en overtrædelse af lov om by- og landzoner.
Uanset, at de  

 omhandlede ydelser direkte vedrører sagsøgerens udgifter til bolig, findes  

 Den Sociale Ankestyrelse under hensyn til beskaffenheden af den pågældende  

 lovovertrædelse ikke at have været berettiget til at afslå sagsøgerens  

 ansøgning om ydelser efter bistandslovens § 37 og § 40 med den begrundelse,  

 at sagsøgerens anvendelse af skurvognen anbragt det pågældende sted til  

 beboelse indebar en overtrædelse af lov om by- og landzoner.
Den Sociale  

 Ankestyrelses afgørelse lider derfor ikke af en mangel, som hævdet af  

 sagsøgte, og landsretten tager derfor sagsøgerens påstand til følge. . . . .  

 . .
 Thi kendes for ret:
 Sagsøgte, Det Sociale Udvalg, betaler til sagsøgeren 12.057 kr. med  

 sædvanlig procesrente fra den 16. februar 1987, til betaling sker.
 Sagens omkostninger betaler sagsøgte til statskassen med 400 kr. til  

 dækning af retsafgift og 19.950 kr. til dækning af salær og udlægsgodtgørelse  

 til sagsøgerens beskikkede advokat.
 Det idømte skal betales inden 14 dage.
 HØJESTERETS DOM:
 Kommunen indbragte sagen for Højesteret.
 HØJESTERET UDTALTE:
Ved afgørelsen af 3. september 1986 tiltrådte Den Sociale Ankestyrelse som  

 øverste administrative instans afgørelsen af 30. maj 1986 fra Ankenævnet for  

 Viborg Amt, hvorefter det i medfør af bistandslovens § 37, stk. 2, og § 40,  

 stk. 1, blev pålagt appellanten at yde indstævnte økonomisk hjælp til  

 udgifter til flytning og bolig.
Der er ikke grundlag for at fastslå, at  

 Ankestyrelsens afgørelse er behæftet med åbenbare eller grove mangler.  

 Appellanten er derfor forpligtet til som pålagt at udbetale de nævnte  

 ydelser, hvorfor Højesteret stadfæster den indankede dom.
 THI KENDES FOR RET:
 Landsrettens dom bør ved magt at stande.
 I sagsomkostninger for Højesteret skal appellanten, Det Sociale Udvalg i  

 Hanstholm Kommune, betale 10.000 kr. til statskassen.
 De idømte beløb skal betales inden 14 dage efter denne højesteretsdoms  

 afsigelse.
 (* 1) Dommen er refereret i Ugeskrift for Retsvæsen 1990, s. 892 ff.
