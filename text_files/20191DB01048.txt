Betænkning afgivet af Miljø- og Fødevareudvalget den 17. juni 2020 Betænkning over Forslag til folketingsbeslutning om mærkning og registrering af katte [af Pia Kjærsgaard (DF) m.fl.]:
1. Indstillinger Et flertal i udvalget (S, V, KF og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (SF, RV, EL og NB) vil hverken stemme for eller imod beslutningsforslaget ved 2. (sidste) behandling.
 Et mindretal i udvalget (DF og Susanne Zimmer (UFG)) indstiller beslutningsforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialistisk Folkeparti, Radikale Venstre og Enhedslisten Socialistisk Folkepartis, Radikale Venstres og Enhedslistens medlemmer af udvalget støtter intentionerne i beslutningsforslaget fra Dansk Folkeparti om i højere grad at sikre kattenes dyrevelfærd via mærkning og registrering af katte.
SF, RV og EL mener, at regeringens bud på en frivillig model for mærkning og registrering af katte skal afprøves, hvorefter der bør laves en evaluering af effekten af den frivillige model, efter at den har værende gældende i 2 år, herunder en evaluering af, hvorvidt man med den frivillige model har opnået et forudbestemt mål for mærkning og registrering af katte i løbet af 2 år.
Såfremt den frivillige model ikke opnår målsætningen, mener SF, RV og EL, at regeringen bør forpligte sig til at gennemføre en obligatorisk mærkning og registrering af katte.
SF, RV og EL mener desuden, at der bør informeres mere om, hvordan katteejere sikrer bedre liv for katte, herunder om behovet for mærkning, neutralisering og vaccination.
Dansk Folkeparti Dansk Folkepartis medlemmer af udvalget bemærker, at dyreværnsforeningerne og Den Danske Dyrlægeforening støtter beslutningsforslaget.
Antallet af indleverede katte til internaterne er steget med 250 pct. fra 2004 til 2017. Mellem 25.000 og 50.000 raske katte aflives hvert år, blandt andet fordi de har forvildet sig bort fra deres ejere, eller fordi ejeren har mistet interessen for dem.
Begge tal indikerer, at der er behov for en løsning, der hæver kattenes status og gør det nemmere at finde frem til kattens rette ejermand.
 Dansk Folkeparti mener derfor, at en obligatorisk registrering er den eneste farbare vej til at mindske antallet af herreløse katte og undgå, at antallet af vilde katte stiger som følge af formering mellem vilde og herreløse katte.
Ministeren for fødevarer, fiskeri og ligestilling har estimeret, at de samlede økonomiske konsekvenser for politiet som følge af en obligatorisk mærknings- og registreringsordning for katte vil være en merudgift for politiet på 12-13 mio. kr., jf. svar på spørgsmål nr. 4. Forslagsstillerne står uforstående over for baggrunden for disse beregninger.
Forslagsstillerne lægger ikke op til, at politiet skal forsøge at indfange katte, der antræffes under rundering.
Forslagstillerne lægger heller ikke op til, at manglende registrering af kattene fra ejernes side skal være ensbetydende med, at ejeren ifalder straf.
 Formålet med beslutningsforslaget er alene at ansvarliggøre katteejerne, forbedre muligheden for, at katte finder deres retmæssige ejer igen, og mindske antallet af herreløse og vilde katte.
Dansk Folkeparti er ikke enig i regeringens vurdering af, at obligatorisk mærkning af katte i realiteten vil være frivillig, hvis undladelse af at overholde mærkningsordningen ikke vil være strafbelagt.
Dansk Folkeparti har  modsat regeringen  grundlæggende tillid til, at befolkningen naturligvis overholder lovgivningen.
Langt størstedelen af danskerne overholder naturligvis også fartbegrænsningerne på en stille villavej, selv om risikoen for at blive taget i en fartkontrol stort set ikke er til stede.
Dansk Folkeparti er således helt uforstående over for regeringens prognose om, at en vedtagelse af besluningsforslaget vil pålægge politiet merudgifter i størrelsesordenen 12-13 mio. kr.
Dette kan alene ske, hvis politiet pålægges en efterforskningsmæssig pligt i relation til antrufne herreløse og vilde katte, hvilket som sagt ikke er hensigten med beslutningsforslaget.
3. Udvalgsarbejdet Beslutningsforslaget blev fremsat den 27. februar 2020 og var til 1. behandling den 19. maj 2020. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 5 bilag på beslutningsforslaget.
Skriftlige henvendelser Udvalget har under udvalgsarbejdet modtaget 3 skriftlige henvendelser om beslutningsforslaget.
Deputationer Udvalget har under udvalgsarbejdet modtaget 2 deputationer, der mundtligt har redegjort for deres holdning til beslutningsforslaget.
Spørgsmål Udvalget har under udvalgsarbejdet stillet 6 spørgsmål til ministeren for fødevarer, fiskeri og ligestilling til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Christian Rabjerg Madsen (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Rasmus Helveg Petersen (RV) Carl Valentin (SF) Anne Valentina Berthelsen (SF) Signe Munk (SF) Søren Egge Rasmussen (EL) Mai Villadsen (EL) Susanne Zimmer (UFG) Erling Bonnesen (V) Hans Christian Schmidt (V) Marie Bjerre (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Pia Kjærsgaard (DF) Lise Bech (DF) Mette Abildgaard (KF) Orla Østerby (KF) Peter Seier Christensen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
