Fremsat den 5. november 1998 af Erik Larsen  

 (V), Else Winther Andersen (V), Tove Fergo (V), Rikke Hvilshøj (V),  

 Gyda Kongsted (V), Lars Løkke Rasmussen (V), Bendt Bendtsen (KF), Jens  

 Heimburger (KF) og  

 Knud Erik Kirkegaard (KF) Forslag til Lov om ændring af lov om social  

 service (Udvidelse af ordningen om frit valg af  

 hjemmehjælp) § 1 I lov om social service, jf. lovbekendtgørelse nr. 581 af 6. august  

 1998, foretages følgende ændring:
 1. § 71, stk. 3, affattes således:
»En person, som efter en afgørelse truffet af  

 kommunen er berettiget til hjælp eller støtte efter stk. 1,  

 nr. 2, skal kunne vælge selv at udpege en person eller et privat firma  

 til at udføre opgaverne.
Den udpegede person eller det udpegede firma  

 skal godkendes af kommunen, som herefter skal indgå skriftlig aftale  

 med de pågældende om omfang og indhold af opgaverne samt om  

 betaling m.v.« § 2 Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Forslaget knytter sig til servicelovens  

 kapitel 14 og lægger op til fuld valgfrihed, når det drejer sig  

 om personlig hjælp til ældre.
 Lovforslaget skal præcisere, at de ældre skal  

 sikres trygge rammer for deres liv, men at det ikke på nogen måde  

 skal begrænse de ældres muligheder og hindre de ældre i  

 selv at bestemme over deres eget liv.
Den nye servicelov har indført et begrænset  

 frit valg af hjemmehjælp, men det frie valg er underlagt så mange  

 restriktioner, at det reelt er uden betydning.
Hvis ældre skal tage del  

 i de beslutningsprocesser, som vedrører deres liv, er det særlig  

 vigtigt at sikre dem fuld valgfrihed, når det drejer sig om personlig  

 hjælp.
Derfor er det ikke tilfredsstillende, at ældre kun kan  

 udpege en anden person til at udføre særlige opgaver i hjemmet  

 frem for den kommunale hjemmehjælper. Ældre kan have andre  

 præferencer og bør derfor have mulighed for også at udpege  

 private firmaer.
De nuværende regler administreres på den  

 måde, at kommunen ansætter den private hjemmehjælper, som  

 den ældre har bestemt sig for at bruge, til at udføre  

 hjemmehjælpen hos den ældre.
Ved at trække den private  

 hjemmehjælper ind i det kommunale system stiger bureaukratiet, og det  

 kan give en række problemer for alle parter.
Nogle kommuner mener  

 f.eks., at de har ret til at fyre den private hjemmehjælper, fordi  

 vedkommende er ansat af kommunen.
Dermed forsvinder det frie valg ud af  

 bagdøren.
Når ældre derimod får mulighed for at  

 vælge deres hjælp blandt et langt mere varieret udbud, sikrer  

 man, at de ældre får friheden til at vælge service og  

 kvalitet efter behov og ønske.
Det bliver samtidigt de ældres  

 eget valg, hvorvidt de ønsker at beholde eller afskedige en privat  

 hjemmehjælper eller et privat firma.
Disse forbedrede valgmuligheder er  

 et udtryk for langt større respekt for ældres personlige  

 integritet.
Når kommunen i øvrigt skal godkende den  

 arbejdskraft, der stilles til rådighed, burde der ikke være  

 tungtvejende argumenter for ikke at udvide ældres valgmuligheder.
 Forslaget får ingen økonomiske konsekvenser i  

 forhold til eksisterende lovgivning, da ændringerne vedrører  

 ældre, der allerede er visiteret til hjælp.
Skriftlig fremsættelse Erik Larsen (V):
 Som ordfører for forslagsstillerne tillader jeg mig  

 herved at fremsætte:
 Forslag til lov om ændring af lov om social  

 service. (Udvidelse af ordningen om frit valg af hjemmehjælp).
(Lovforslag nr.
L 79).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
Bilag Lovforslaget sammenholdt med gældende lov Gældende formulering Lovforslaget § 1 I lov om social service, jf. lovbekendtgørelse nr. 581 af 6. august  

 1998, foretages følgende ændring:
§ 71. Kommunen sørger for tilbud om 1. § 71, stk. 3, affattes således:
1)	personlig hjælp og pleje, 2)	hjælp eller støtte til nødvendige praktiske  

 opgaver i hjemmet og 3)	hjælp til at vedligeholde fysiske og psykiske  

 færdigheder.
 Stk. 2. Tilbudene efter stk. 1 gives til personer, som  

 på grund af midlertidig eller varig nedsat fysisk eller psykisk  

 funktionsevne eller særlige sociale problemer ikke selv kan  

 udføre disse opgaver.
Stk. 3. En person, som efter en afgørelse truffet af  

 kommunen er berettiget til hjælp eller støtte efter stk. 1,  

 nr. 2, skal kunne vælge selv at udpege en person til at udføre  

 opgaverne.
Den udpegede person skal godkendes af kommunen, som herefter skal  

 indgå skriftlig aftale med den pågældende om omfang og  

 indhold af opgaverne samt om betaling m.v.
»En person, som efter en afgørelse truffet af  

 kommunen er berettiget til hjælp eller støtte efter stk. 1,  

 nr. 2, skal kunne vælge selv at udpege en person eller et privat firma  

 til at udføre opgaverne.
Den udpegede person eller det udpegede firma  

 skal godkendes af kommunen, som herefter skal indgå skriftlig aftale  

 med de pågældende om omfang og indhold af opgaverne samt om  

 betaling m.v.« Stk. 4. Tilbudene efter stk. 1, nr. 1 og nr. 2, kan ikke  

 gives som generelle tilbud efter § 65.
§ 2 Loven træder i kraft dagen efter bekendtgørelsen i  

 Lovtidende.
