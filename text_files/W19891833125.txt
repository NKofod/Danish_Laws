Pristalsreguleringen på en pristalskonto i en bank blev ikke anset for  

 skattepligtig for indskyderen, da der var tale om et almindeligt indskud i  

 banken.
Banken havde på grund af de forventede krav i skattereformen til  

 sådanne konti ikke modsat sig, at kontoen blev hævet i utide.
 A klagede for indkomståret 1985 over, at de stedlige skattemyndigheder  

 havde anset ham for almindelig indkomstskattepligtig af et pritalstillæg på  

 2.235 kr. tilskrevet en pristalskonto i B bank.
Det fremgik af sagen, at klageren, der drev en landbrugsejendom, den 13.  

 marts 1985 havde foretaget et indskud på 55.000 kr. på en pristalskonto i B  

 bank.
Kontoen var hævet den 10. juli 1986. Betingelserne vedrørende  

 pristalskontoen havde været, at der skulle foretages et indskud på minst  

 10.000 kr., at indestående kunne frigives efter to år, og at kontoens  

 indestående hver den 30. juni og 31. december ville blive reguleret med den  

 pristalsændring, der var sket i det forløbne halve år.
Endvidere ville der  

 blive tilskrevet en rente på 1% p.a.
På grund af den fremsatte skattereform,  

 hvorefter pristalsregulerede fordringer udstedt af pengeinstitutter fremtidig  

 forventedes beskattet af indeksreguleringen, såfremt renten ikke var på 2 1/2  

 % p.a., så banken bort fra, at pristalskontoen var hævet inden  

 bindingsperiodens udløb.
 De stedlige skattemyndigheder havde anført, at indskuddet på  

 pristalskontoen var en ansvarlig indskudskapital i banken, og da indskuddet  

 ikke havde været bundet i to år og den tilskrevne rente kun udgjorde 1% p.a.,  

 var klageren fundet skattepligtig af pristalstillægget.
 Klagerens repræsentant anførte over for Landsskatteretten, at indskuddet  

 på kapitalkontoen var et almindeligt indskud i banken, og indeksreguleringen  

 af indskudskontoens hovedstol skulle derfor ikke medregnes ved  

 indkomstopgørelsen.
 Landsskatteretten måtte efter de foreliggende oplysninger med tiltrædelse  

 af Statsskattedirektoratet være enig med klagerens repræsentant i, at  

 indskuddet på pristalskontoen var et almindeligt indskud i banken, og at  

 pristalstillægget dermed ikke skulle medregnes ved indkomstopgørelsen.
 Den påklagede ansættelse blev herefter nedsat med 2.235 kr.
 LSR 1989-5-329.
