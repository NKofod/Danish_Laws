Ligestillingsnævnets afgørelse om køn - forskellige priser - medhold Det var i strid med ligestillingslovens § 2, at et diskotek opkrævede højere entrépriser for mænd end for kvinder.
En mand klagede over, at et diskotek opkrævede forskellige entrépriser for mænd og kvinder.
Kvinder skulle betale 80 kr. for entréen og 100 kr., hvis de ikke stod på diskotekets gæsteliste, mens mænd skulle betale 260 kr. for entréen og 300 kr. hvis de ikke stod på diskotekets gæsteliste.
 Ligestillingsnævnet fandt, at diskoteket havde overtrådt ligestillingslovens § 2, hvorefter det ikke er tilladt at forskelsbehandle mænd og kvinder inden for offentlig forvaltning og erhvervsmæssig og almen virksomhed.
 Klagen drejer sig om forskelsbehandling på grund af køn i forbindelse med entrépriser på et diskotek.
Ligestillingsnævnets afgørelse Det var i strid med Ligestillingslovens § 2, at et diskotek har forskellige priser for mænd og kvinder.
Sagsfremstilling Klageren, en mand, har klaget over at indklagede, et diskotek, opkrævede forskellige entrépriser for mænd og kvinder.
Kvinder skulle betale 80 kr. for entréen og 100 kr., hvis de ikke stod på diskotekets gæsteliste, mens mænd skulle betale 260 kr. for entréen og 300 kr., hvis de ikke stod på diskotekets gæsteliste.
Parternes bemærkninger Klageren mener at dette er et brud på ligebehandlingsloven.
 Indklagede har ikke svaret i sagen, og afgørelsen træffes derfor på grundlag af klagerens oplysninger.
Ligestillingsnævnets bemærkninger og konklusion Efter § 19 i ligestillingsloven (jf. lovbekendtgørelse nr. 1095 af 19. september 2007) kan Ligestillingsnævnet behandle sager efter § 2. Efter ligestillingslovens § 2, jf. § 1a, er det ikke tilladt at forskelsbehandle kvinder og mænd inden for offentlig forvaltning og erhvervsmæssig og almen virksomhed.
Nævnet finder, at indklagede har overtrådt denne bestemmelse ved, at kvinder skulle betale 80 kr. for entréen og 100 kr., hvis de ikke stod på diskotekets gæsteliste, mens mænd skulle betale 260 kr. for entréen og 300 kr., hvis de ikke stod på diskotekets gæsteliste.
