1. Indledning Ved lov nr. 863 af 23. december 1987 er der fastsat regler for, hvordan  

 kommunalbestyrelserne fremover skal udforme betalingsregler for opkrævning af  

 bidrag til etablering, drift og vedligeholdelse af spildevandsanlæg.
 Loven bygger på det princip, at kloakforsyningen er en  

 forsyningsvirksomhed, der fuldt ud finansieres af brugerne efter ensartede  

 retningslinier.
 Fordeling af udgifterne var tidligere indgående reguleret i vandløbsloven.  

 Hovedreglen var i grove træk, at forslag til fordeling af udgifterne blev  

 udarbejdet af kommunalbestyrelsen eller af den ansvarlige for et privat anlæg  

 og blev godkendt af landvæsensretten.
 Ved miljøbeskyttelseslovens ikrafttræden den 1. oktober 1974 blev  

 landvæsensrettens funktion på dette område afskaffet.
 Spørgsmålet om fordeling af udgifterne ved spildevandsanlæg blev i stedet  

 overladt til kommunalbestyrelsens egen afgørelse uden forelæggelse for anden  

 myndighed, dog med en klageadgang til Miljøstyrelsen, begrænset til  

 efterprøvelse af retlige spørgsmål.
 Grundlaget for afgiftsopkrævning har således indtil 1. januar 1988 været  

 enten stadigt gældende landvæsensretskendelser eller regler fastsat af  

 kommunalbestyrelsen efter miljøbeskyttelseslovens § 27.
 Miljøbeskyttelseslovens § 27 fastsætter ikke nærmere kriterier for  

 udgiftsfordelingen, og kommunalbestyrelsen var inden for rammerne af § 27  

 principielt frit stillet med hensyn til den konkrete udformning af  

 betalingsordningerne.
I praksis har der været anvendt et rigt varieret udbud af  

 fordelingskriterier, som alle har haft til formål at opnå størst mulig  

 retfærdighed i fordelingen af udgifterne, således at den enkelte udleder kom  

 til at betale for det, han belastede den samlede ordning med.
Heraf opstod  

 imidlertid meget detaljerede og vanskeligt administrerbare regler og en  

 uoverskuelig og uensartet retstilstand ligesom den enkelte  

 spildevandsproducent kunne komme til at betale tilslutningsbidrag flere gange  

 for uændret spildevandsafledning.
 Den hidtil gældende betalingslov bygger på det princip, at  

 tilslutningsbidraget er et engangsbidrag, og at spildevandsbidrag for  

 ensartede grupper og udledere er den samme uanset geografisk beliggenhed  

 inden for kommunen og uanset hvilke omkostninger, der har været forbundet med  

 etablering af spildevandsanlæg i det pågældende område.
 Den i henhold til loven fastsatte mindsteafledningsret, som er grundlaget  

 for opkrævning af anlægsbidrag gennem en vandafledningsafgift, er blevet mødt  

 med kritik fra ejere af ejendomme med et stort areal og et lille vandforbrug.
 Denne kritik, sammenholdt med de erfaringer, vedrørende problemer i  

 forbindelse med påligning af supplerende tilslutningsbidrag, der fremkom i  

 forbindelse med administrationen af betalingsvedtægter godkendt efter  

 betalingslovens regler, har givet anledning til vedtagelse af lov nr. 388 af  

 20. maj 1992 om ændring af lov om betalingsregler for spildevandsanlæg m.v.
 Denne vejledning træder i stedet for Miljøstyrelsens vejledning af 30.  

 juni 1988 om udformning af betalingsregler for spildevandsanlæg.
2. Lovens ordning 2.1. Fuld brugerfinansiering, uden tilskud I foråret 1987 vedtog Folketinget en vandmiljøhandlingsplan for at imødegå  

 forureningen af det danske havmiljø. Planen forudsætter bl.a. en forbedret  

 spildevandsrensning i kommunerne, og at udgifterne hertil fuldt ud dækkes af  

 forbrugerne.
Fuld brugerfinansiering De vigtigste formål med betalingsloven har været at gennemføre en  

 forenkling af retstilstanden på området, og at indføre fuld  

 brugerfinansiering af udgifterne til den kommunale kloakforsyning, der  

 betragtes som en forsyningsvirksomhed.
 Grundlaget for opkrævning af kloakbidrag er stadig betalingsvedtægter, der  

 er fastsat af kommunalbestyrelserne i overensstemmelse med lovens regler.
2.2. Forenkling, opkrævning efter vandforbrug Loven tilsigter at danne rammerne for udarbejdelsen af ensartede og enkle  

 regler for afholdelse og fordeling af udgifter til spildevandsanlæg.
Loven  

 har taget udgangspunkt i det ønskelige i, at der etableres en ensartet  

 betalingsordning for alle ejendomme inden for det offentlige spildevandsanlæg  

 i den enkelte kommune.
Kriterium for udgiftsfordeling er vandforbruget Hvor der tidligere har været anvendt mange forskellige kriterier for  

 udgiftsfordeling opererer denne lov hovedsagelig med eet, nemlig  

vandforbruget.
 Dog brydes dette princip for så vidt angår områder, der ikke tidligere er  

 kloakeret og tilsluttet det offentlige spildevandsanlæg.
 I disse områder pålignes tilslutningsbidrag til dækning af udgifterne i  

 forbindelse med udførelse af ledningsanlægget i det pågældende område fordelt  

 efter matrikulært areal.
 Vandafledningsbidraget, der beregnes efter målt eller skønnet vandforbrug,  

 dækker øvrige udgifter til såvel anlæg som drift.
 Hvor der afledes spildevand med et højere forureningsindhold end i  

 husspildevand kan der opkræves særbidrag.
 Hvor en erhvervsvirksomhed forbruger vand i produktionen, fraregnes den  

 del af vandforbruget, der medgår i produktionen, se afsnit 5.2.
 Endelig gælder der særlige regler for erhvervsejendomme i landzone, se  

 afsnit 4.3.
2.3. Bidragstypen, engangsbidrag og årlige bidrag Tilslutningsbidraget er et eengangsbidrag, der betales for  

 tilslutningsmuligheden.
Når dette bidrag er betalt, skal ejendommens ejer  

 ikke senere kunne mødes med krav om nye engangsbetalinger (»supplerende  

 tilslutningsbidrag«, »reduceret tilslutningsbidrag«,  

 »moderniseringsbidrag« m.v.) til den offentlige kloakforsyning.
 Vandafledningsbidraget opkræves løbende og skal dække den del af  

 udgifterne til kloakforsyningen, der ikke dækkes af tilslutningsbidragene.
 Tilslutningsbidrag og det årlige vandafledningsbidrag finansierer de  

 anlægsarbejder, som er opført i kloakforsyningens anlægsregnskab samt dækker  

 de udgifter, som opføres på driftsregnskabet.
 For vejarealer, der tilhører stat og amter, betales årlige bidrag, mens  

 kommunen for de kommunale veje og private fællesveje betaler et samlet årligt  

 bidrag på højst 8 pct. af de årligt afholdte anlægsudgifter til  

 kloakforsyningens ledningsanlæg.
 Bidragenes størrelse fastsættes af kommunalbestyrelsen for det kommende år  

 i forbindelse med den årlige budgetlægning.
2.4. Kommunalbestyrelsen foretager opkrævningen Kloakforsyningen skal »hvile i sig selv« Kloakforsyningen skal »hvile i sig selv«.
Det betyder, at der  

 ikke må opkræves større samlede bidrag end, hvad der svarer til  

 omkostningerne ved kloakforsyningens etablering og drift.
Der skal være  

 balance mellem indtægter og udgifter.
Til udgifterne regnes også udgifter til  

 ejendomserhvervelse og rådighedsindskrænkninger samt til uddannelse af  

 personale, der betjener renseanlæg m.v. og øvrige udgifter herunder  

 administration og tilvejebringelse af spildevandsplaner i det omfang  

 udgifterne kan henføres til aktiviteter, som omfatter spildevandsanlæggets  

 etablering og drift.
Balancen skal ikke nødvendigvis være til stede i de  

 enkelte regnskabsår, men blot over en vis periode.
 Der henvises herom til Indenrigsministeriets bekendtgørelse nr. 621 af 23.  

 august 1991 om kommunernes mellemværender med de kommunale  

 forsyningsvirksomheder vedrørende forrentning af kommunens mellemværende med  

 kloakforsyningen og dens eventuelle gæld til kloakforsyningen.
 I det følgende gennemgås lovens enkelte bestemmelser i  

 overensstemmelse med lovens systematik.
3.Offentlige spildevandsanlæg 3.1. Definition af offentlige spildevandsanlæg Spildevandsanlæg defineres efter Miljøministeriets bekendtgørelse om  

 tilførsel af spildevand til vandløb, søer eller havet m.v. som »åbne  

 såvel som lukkede ledninger og andre anlæg, der tjener til afledning og  

 behandling af spildevand i forbindelse med udledning til vandløb, søer eller  

 havet«.
Anlægget omfatter stikledninger fra grundgrænsen, detailkloak,  

 hovedkloak, afskærende ledninger og rensningsanlæg.
 Offentlige spildevandsanlæg er anlæg, hvor en eller flere  

 kommunalbestyrelser har ansvaret for anlæggets drift og/eller  

 vedligeholdelse.
 Det følger af miljøbeskyttelseslovens § 28, stk. 3, at der er  

 tilslutningspligt for ejendommen, når stikledning er ført frem til  

 grundgrænsen, hvorfor grænsen for, hvad der betragtes som offentligt  

 spildvandsanlæg, falder sammen med grundgrænsen til den enkelte ejendom.
3.2. Hvem påhviler bidraget til spildevandsanlæg Efter loven om betalingsregler for spildevandsanlæg påhviler udgifterne  

 ejerne af fast ejendom, som er tilsluttet kloakforsyningen.
 Hvis grundejer og ejer af bygninger på grunden er den samme, giver dette  

 ikke anledning til tvivl.
 I tilfælde, hvor bygningerne er opført på lejet grund/areal påhviler  

 tilslutningsbidrag ejeren af arealet, hvorimod bidragene efter vandforbrug  

 kan opkræves hos ejerne af bygningerne på lejet areal.
 Bidragene udregnes på baggrund af betalingsvedtægten i den kommune, hvor  

 ejendommen er beliggende.
 3.3. Forfaldstidspunkt, henstand m.v.
 Tilslutningsbidraget kan opkræves fra det tidspunkt, hvor der foreligger  

mulighed for fysisk tilslutning af den pågældende ejendom, dvs. at der  

 kan føres stik fra ejendommen (herunder ubebyggede grunde) til kloaknettet.  

 De årlige vandafledningsbidrag kan kun opkræves fra ejendomme, der fysisk er  

tilsluttet kloakforsyningen.
 Den hidtil gældende ordning om adgang til forskudsvis opkrævning er med  

 loven bragt til ophør for så vidt angår ejendomme, der ikke er tilsluttet det  

 offentlige kloaknet.
Hensynet til kommunens finansieringsbehov må varetages gennem fastsættelse  

 af størrelsen af de årlige vandafledningsbidrag, der opkræves fra tilsluttede  

 ejendomme.
For så vidt angår disse ejendomme, er der ingen tidsfrist  

 for den forskudsvise opkrævning, der kan finde sted via de årlige bidrag.
 Der kan forekomme situationer, hvor det - uanset at tilslutningsmulighed  

 foreligger - vil være rimeligt, at kommunalbestyrelsen yder henstand med  

 betalingen af tilslutningsbidrag.
En henstandsordning skal have karakter af en afvikling af det forfaldne  

 tilslutningsbidrag over en nærmere angiven årrække.
En henstandsordning skal  

 kunne benyttes af alle ejendomme, der ønsker at gøre brug af ordningen.
4. Tilslutningsbidrag 4.1. Ejendomme inden for den offentlige kloakforsyning (lovens § 2, stk.  

 1) Tilslutningsbidraget opkræves kun fra ejendomme, der ikke tidligere  

 har været inddraget under det offentlige spildevandsanlæg Der kan ifølge lovens § 2, stk. 1 ikke opkræves yderligere  

 tilslutningsbidrag fra ejendomme, der er tilsluttet eller har betalt  

 tilslutningsbidrag til et offentligt spildevandsanlæg.
 Dette gælder uanset størrelsen af det tidligere betalte  

 tilslutningsbidrag, ligesom det også gælder for tilsluttede ejendomme selv om  

 disse tilslutninger er sket, uden at der i den anledning er opkrævet  

 tilslutningsbidrag.
 En ejendom anses for bidragspligtig, når der er ført stikledning frem til  

 grundgrænsen.
 En ændret anvendelse af et areal eller en forøgelse af afledningsretten  

 udløser således ikke et tilslutningsbidrag, uanset at det i den hidtil  

 gældende lov blev anset for en ændring, der var så væsentlig, at den udløste  

 et supplerende tilslutningsbidrag.
 Dette gælder også i de tilfælde, hvor der foretages udstykninger fra en  

 ejendom, der har været tilsluttet eller har betalt tilslutningsbidrag.
4.2. Ejendomme der ikke tidligere har været inddraget under et  

 offentligt spildevandsanlæg (lovens § 3) Når et område i forbindelse med en spildevandsplans revision inddrages  

 under den offentlige kloakforsyning, pålignes ejendommen inden for det  

 enkelte kloakoplands områdeafgrænsning tilslutningsbidrag svarende til de  

 udgifter, der er afholdt i forbindelse med etablering af det nødvendige  

 ledningssystem i det pågældende opland.
 I de udgifter, der medtages til fordelingen på tilslutningsbidragene, kan  

 der ikke medtages udgifter til renseanlæg, pumpestationer, regnvandsbassiner  

 eller lignende anlæg, som ikke direkte henfører til det for områdets  

 betjening nødvendige ledningssystem.
 Det gælder såvel ledninger uden for områdets geografiske afgrænsning som  

 udgifter til eventuelt forøgede ledningsdimensioner i oplandet forårsaget af  

 tilledning af spildevand fra andre kloakoplande.
 De samlede anlægsudgifter til områdets ledningssystem fordeles herefter på  

 ejendomme efter det matrikulære areal.
 For ejendomme i landzone gælder særlige regler, se under afsnittet  

 ejendomme i landzone.
 I henhold til lovens § 3, stk. 4-6 kan tilslutningsbidraget for en  

 boligenhed uanset omkostningerne dog ikke fastsættes højere end til 30.000  

 kr. incl. moms for en boligenhed og kun til 60 pct. heraf, hvor  

 ledningssystemet ikke er dimensioneret til at medtage tag- og overfladevand  

 fra området.
 Disse bestemmelser åbner imidlertid mulighed for, at kommunalbestyrelsen  

 kan fastsætte et ensartet tilslutningsbidrag gældende i alle områder, der  

 inddrages under det offentlige spildevandsanlæg.
 Der gælder dog den begrænsning, at tilslutningsbidraget i et område aldrig  

 kan overstige de afholdte udgifter til ledningssystemet i området.
 For erhvervsejendomme udgør tilslutningsbidraget en boligenhed pr. 800 m2  

 matrikulært areal.
 Hvor der i betalingsvedtægten fastsættes et maksimum for  

 tilslutningsbidrag, jf. lovens § 3, stk. 4 forfalder det til betaling, når  

 der er ført stikledning frem til grundgrænsen.
4.3. Ejendomme i landzone (lovens § 2, stk. 6) For såvel boliger som erhvervsejendomme i landzone kan  

 tilslutningsbidraget kun fastsættes efter den afledningsret, ejendommen kan  

 tillægges som følge af bestemmelserne i lov om planlægning.
Dette indebærer,  

 at reglen om fordeling efter matrikulært areal ikke finder anvendelse her.
 Anlægsudgifterne må her fordeles, dels på det antal boligenheder, der  

 findes i området uanset størrelsen af ejendommens matrikulære areal, dels på  

 det erhvervsareal, der efter bestemmelserne i lov om planlægning kan udnyttes  

 erhvervsmæssigt.
For spildevandsproducerende erhvervsejendomme kan tilslutningsbidraget  

 fastsættes til en boligenhed for hver 170 (m3) spildevand, der årligt må  

 tilledes kloaksystemet.
Hvor en erhvervsejendom som følge af bestemmelserne i  

 lov om planlægning er tillagt ret til at udnytte et nærmere afgrænset areal  

 til bebyggelse med videre i erhvervsmæssigt øjemed, kan tilslutningsbidraget  

 beregnes til en boligenhed for hver 800 (m2) areal, der må udnyttes  

 erhvervsmæssigt.
 For landbrugsejendomme m.v., der kan etableres uden zonetilladelse,  

 fastsættes tilslutningsbidrag som foran nævnt.
 Hvor der fra landbrugsbygninger alene tilledes tag- og overfladevand  

 fastsættes bidrag ud fra en bebyggelsesgrad i boligområder på 0,2 til 60 pct.  

 af en boligenhed for hver 160 (m2) bebygget areal.
 Hvor der fra et mælkerum årligt f.eks. afledes 340 (m3) spildevand betales  

 tilslutningsbidrag for 2 boligenheder og herefter betales kun  

 tilslutningsbidrag for tag- og overfladevand fra et bebygget areal, der  

 overstiger 320 (m2.) Dette »overskydende« bebyggede areal betaler  

 tilslutningsbidrag som foran nævnt.
5. Årlige bidrag - Vandafledningsbidrag Vandafledningsbidraget er et årligt bidrag Kan kun opkræves fra ejendomme, der er tilsluttet spildevandsanlægget  

 (lovens § 2, stk. 2).
Der skal for hele kloakforsyningens område fastsættes samme takst pr. (m3)  

 spildevand uanset den enkelte ejendoms geografiske beliggenhed og uanset  

 omkostningerne ved at transportere og behandle spildevandet.
Der kan således  

 ikke ydes mængderabat.
 Vedrørende særlig forurenet spildevand, se afsnittet om særbidrag.
5.1. Boliger (lovens § 2, stk. 3) For boliger uden vandmåler betales pr. boligenhed efter et skønnet  

 vandforbrug, der ikke kan ansættes til over 170 (m3) pr. bolig.
For visse boligtyper vil vandforbruget kunne fastsættes til en brøkdel af  

 en boligenhed, når boligens størrelse eller anvendelse i øvrigt giver  

 grundlag herfor.
Der er hermed ikke givet mulighed for i enkelte sager at  

 fravige fra hovedreglen, men alene ud fra den for visse boligtyper særlige  

 anvendelse at fastsætte det skønnede vandforbrug.
Det vil f.eks. kunne være  

 aktuelt for lejligheder med et lille etageareal eller ejendomme f.eks.  

 sommerhuse, kolonihavehuse eller lignende, der kun benyttes i mindre omfang  

 end almindelige boligenheder.
5.2. Erhvervsejendomme - Særbidrag (lovens § 2, stk. 4 og 7) Som erhvervsejendomme regnes alle ejendomme, der ikke kan henføres til  

 beboelse alene, dvs. industri- og håndværksvirksomheder, skoler, hoteller,  

 kontorer og ejendomme med blandet bolig og erhverv, herunder også  

 landbrugsejendomme, der er tilsluttet spildevandsanlægget med andet end  

 husspildevand.
 For disse ejendomme betales efter vandforbrug - målt eller skønnet - dog  

 med fradrag af vand, der medgår i produktion eller af anden grund ikke  

 tilledes kloaksystemet.
 Det er en forudsætning for dette fradrag, at der etableres en af  

 kommunalbestyrelsen godkendt ordning for målingen af det vand, der ikke  

 tilledes kloaksystemet.
 For så vidt angår særbidrag for særlig forurenet spildevand, er det nu  

 overladt til kommunalbestyrelsen efter en konkret vurdering i hvert enkelt  

 tilfælde at afgøre, i hvilket omfang og efter hvilke regler, der opkræves  

 særbidrag.
 Ved særlig forurenet spildevand forstås spildevand med et højere  

 forureningsindhold end almindeligt husspildevand.
 Det er ved lovændringen ikke tilsigtet at fravige princippet om, at  

 forureneren betaler.
 Det har imidlertid vist sig, at det af hensyn til renseanlæggets drift er  

 af afgørende betydning, hvilket forhold, der er mellem de forskellige stoffer  

 i spildevand, og et særbidrag bør derfor fastsættes ud fra de ekstra  

 omkostninger behandlingen af det pågældende spildevand medfører på  

 renseanlægget.
6. Vandmålere (lovens § 2, stk. 3) Vandmåler anses for krævet, når kommunalbestyrelsen i medfør af reglerne i  

 vandforsyningslovens § 55 har vedtaget et regulativ, hvorefter alle ejendomme  

 inden for et vandforsyningsområde - offentligt eller privat - inden en  

 fastsat tidsfrist skal have etableret vandmåler.
 Tilsvarende gælder hvor det i et regulativ for et privat  

 vandforsyningsanlæg er overladt til forsyningsselskabet at træffe beslutning  

 om, at alle ejendomme i hele forsyningsområdet skal have etableret vandmåler.
 I disse tilfælde skal det årlige vandafledningsbidrag afregnes efter det  

 målte forbrug.
 I alle andre tilfælde er kommunalbestyrelsen ikke forpligtet til at  

 afregne efter målt forbrug, uanset om ejendommen er forsynet med vandmåler.
 Lovens § 2, stk. 3 åbner imidlertid mulighed for, at kommunalbestyrelsen  

 kan beslutte, at ejendomme, der forsynes med vandmåler, betaler  

 vandafledningsbidrag efter målt forbrug, uanset at der ikke er stillet krav  

 om vandmåler i et regulativ for det pågældende vandforsyningsanlæg.
 Forudsætningen herfor er, at en bestemmelse herom optages i  

 betalingsvedtægten og herefter er gældende for alle ejendomme med vandmålere.
7. Vejbidrag (lovens § 2, stk. 5 og 8) Spørgsmålet om vejbidrag er aktuelt i de tilfælde, hvor afstrømningen fra  

 vejarealet er tilsluttet offentlig kloak.
 For at sikre, at veje, pladser o.lign. bidrager til de offentlige  

 spildevandsanlæg i lighed med de øvrige tilsluttede brugere, er der indført  

 bestemmelser om vejes bidrag til spildevandsanlæggene.
 For at skabe grundlag for en enkel administration, er vejene opdelt efter  

 ejerforhold.
7.1 Statsveje og amtskommunale veje For disse veje fastsættes det årlige bidrag til anlæg og drift beregnet  

 efter en vandmængde på 0,12 (m3) vand pr. (m2) matrikulært areal, hvorfra der  

 inden for den offentlige kloakforsyning tilledes spildevand til det  

 offentlige spildevandsanlæg.
 Vandafledningsbidraget kan således ikke fastsættes højere end 0,12 (m3)  

 pr. (m2) afvandet areal.
7.2. Kommunale veje og private fællesveje Det antages normalt, at tilledningen af vejvand til kloakkerne indebærer  

 en forøgelse af anlægsudgifterne til kloakledningerne på op til 8 pct.  

 Kommunerne kan skønne, hvilken procent af anlægsudgifterne for det kommende  

 budgetår kloakledningerne udgør i den enkelte kommune, og herudfra fastsætte  

 kommunens vejbidrag, der maksimalt må udgør 8 pct. af de årligt afholdte  

 anlægsudgifter til kloakledningsanlæggene, herunder de udgifter, der vil være  

 til etablering af opstuvningsbassiner samt anlæg til rensning af regnvand og  

 overløb fra overløbsbygværker.
 Der betales ikke vandafledningsbidrag.
8. Private spildevandsanlæg 8.1 Definition Loven opretholder adgangen til at etablere og drive fælles private  

 spildevandsanlæg.
Private spildevandsanlæg defineres i overensstemmelse med  

 spildevandsbekendtgørelsen som alle anlæg, der ikke er offentlige.
Det vil  

 sige, anlæg, hvor drift og vedligeholdelse påhviler interessenterne, der har  

 ladet anlægget udføre.
 Sådanne anlæg skal godkendes efter miljøbeskyttelseslovens og  

 spildevandsbekendtgørelsens regler herom.
8.2 Tilslutning til offentlige anlæg Et privat spildevandsanlæg kan efter aftale mellem interessenterne og  

 kommunalbestyrelsen tilsluttes et offentligt spildevandsanlæg uden en  

 egentlig offentlig overtagelse af det private anlæg, f.eks. således, at det  

 private detailkloakanlæg tilsluttes kommunens hovedledning og rensningsanlæg.  

 I så fald aftales der ikke tilslutningsbidrag herfor.
 Om eventuel fortrinsret og panteret for bidrag gælder tinglysningslovens §  

 4, stk. 4. Det vil sige, at der ikke kræves tinglysning af tilslutningsbidrag  

 eller årlige bidrag.
 De årlige bidrag til anlæg og drift (vandafledningsbidraget) opkræves  

 herefter på grundlag af det skønnede eller målte vandforbrug, der tilledes  

 det offentlige spildevandsanlæg fra det fælles private spildevandsanlæg.
 Kommunalbestyrelsens kompetence for så vidt angår fælles, private  

 spildevandsanlæg er begrænset til tilfælde af uenighed mellem interessenterne  

 om fordelingen af udgifterne, jf. lovens § 5, stk. 2. I disse tilfælde vil  

 det være naturligt, at kommunalbestyrelsen lægger principperne i  

 betalingsvedtægten til grund for udgiftsfordelingen.
8.3 Offentlig overtagelse Offentlig overtagelse af et fælles privat spildevandsanlæg skal ske ved,  

 at anlægget inddrages under kommunens spildevandsplans opland.
 Anlæg, der ikke er omfattet af spildevandsplanen, men hvor kommunen rent  

 faktisk i en årrække har vedligeholdt anlægget, må alligevel betragtes som  

 privat, indtil en formel overtagelse er sket via spildevandsplanen eller en  

 tilføjelse til den.
 Såfremt der fra et sådant anlæg har været opkrævet bidrag til det  

 offentlige spildevandsanlæg vil der, jf. lovens § 2, stk. 1 ikke kunne  

 opkræves yderligere tilslutningsbidrag, når anlægget inddrages under den  

 offentlige kloakforsyning.
 I forbindelse med overtagelsen skal der betales tilslutningsbidrag efter  

 reglerne i lovens § 3, stk. 3-6.
I praksis er overtagelsen ofte blevet ordnet således, at godtgørelse for  

 anlæggets værdi er blevet ydet i form af en reduktion i det  

 tilslutningsbidrag, som normalt opkræves som led i den pågældende ejendoms  

 inddragelse under den offentlige kloakforsyning.
Reduktion er i almindelighed  

 blevet beregnet efter en procentvis afskrivning af det pågældende  

 spildevandsanlæg.
Afskrivningsperioden er sædvanligvis blevet fastsat til 20  

 år, således at der ikke er ydet reduktion, såfremt anlægget var mere end 20  

 år gammelt.
 Problemerne i forbindelse med overtagelsen er forskellige, alt efter om  

 der er tale om et gammelt, eventuelt afskrevet anlæg eller om et helt nyt  

 anlæg, udført i forbindelse med byggemodning.
»Nye« private spildevandsanlæg Såfremt der er tale om et nyt anlæg udført i forbindelse med en  

 byggemodning, vil der ikke kunne opkræves tilslutningsbidrag, idet der er  

 afholdt de udgifter ved etableringen af det nødvendige ledningssystem i  

 oplandet, hvilket svarer til beløbet for det områdes samlede  

 tilslutningsbidrag.
 Er der i betalingsvedtægten, jf. § 3, stk. 4 fastsat tilslutningsbidrag,  

 der er mindre end de samlede anlægsudgifter, vil der kunne blive tale om en  

 godtgørelse for merværdien af ledningsanlægget.
Udførelse af private byggemodninger kræver kommunalbestyrelsens  

 tilladelse.
Hvis det er meningen, at et sådan privat udført kloakanlæg senere  

 skal overtages af kommunen, skal der forinden anlægget udføres, være truffet  

 aftale mellem kommunalbestyrelsen og den, der lader anlægget udføre, om den  

 økonomiske afregning, der skal finde sted ved kommunens overtagelse af  

 anlægget.
»Gamle« private spildevandsanlæg Såfremt et område med »gamle« private spildevandsanlæg inddrages  

 i den offentlige kloakforsyning med bidragsbetaling til følge, er det  

 amtsrådets opgave at påse, at kommunalbestyrelsens spildevandsplan opfyldes,  

 og at der for kloakoplande f.eks. landsbyer, der inddrages i den offentlige  

 kloakforsyning, sker den nødvendige modernisering af ledningssystemet og en i  

 øvrigt miljømæssig forsvarlig spildevandsafledning.
 Tilslutningsbidraget fastsættes herefter ud fra de afholdte  

 ledningsudgifter og værdien af et eventuelt bestående ledningssystem, der  

 ikke fornys.
 Er der i betalingsvedtægten fastsat et tilslutningsbidrag, der er mindre  

 end de afholdte udgifter eller overstiger disse 30.000 kr. pr. boligenhed  

 udgør dette grundlaget for tilslutningsbidragets størrelse.
Godtgørelse for anlæggets værdi Spørgsmålet om reduktionens eller godtgørelsens størrelse afgøres af  

 landvæsenskommissionen i tilfælde af manglende enighed mellem  

 kommunalbestyrelsen og ejerne af de private anlæg.
9. Pante- og fortrinsret Efter lovens § 10 har bidrag samme pante- og fortrinsret som de kommunale  

 skatter der hviler på faste ejendomme.
 Efter lovens § 12 ophæves bl.a. miljøbeskyttelseslovens § 33. I  

 bemærkningerne til lovforslagets § 10 er anført følgende:
»Bestemmelsen afløser den gældende bestemmelse i  

 miljøbeskyttelseslovens § 33, jf. vandløbsloven og foreskriver, at der er  

 pante- og fortrinsret for bidrag til offentlige spildevandsanlæg samt  

 udpantningsret.
For private anlæg gælder tinglysningslovens § 4«.
 Der er således tilsyneladende ikke ved lovændringen tilsigtet nogen  

 ændringen i den hidtil gældende retstilstand.
 På denne baggrund finder Justitsministeriet, at lovens § 10 må fortolkes  

 således, at kommunens fortrins- og panteret for tilslutningsbidraget består,  

 indtil den pågældende lodsejer er endeligt frigjort herfor over for kommunen.  

 I de tilfælde, hvor kommunen i stedet for at yde henstand til lodsejeren med  

 bidragets betaling har kautioneret for et lån til betaling heraf, vil  

 fortrins- og udpantningsretten således også omfatte kommunens regreskrav i  

 anledning af, at kautionsforpligtelsen er blevet aktuel.
10. Overgangsregler Uanset at loven trådte i kraft den 1. juli 1992 og gælder for  

 betalingsvedtægter, der vedtages af kommunalbestyrelsen efter denne dato, vil  

 gældende vedtægter, der ikke ændres inden 1. januar 1993, fortsat bevare  

 deres gyldighed.
Alle kommuner skal dog senest den 1. januar 1993 have  

 udarbejdet en vedtægt, der er i overensstemmelse med loven.
10.1 Afvikling af gammel gæld Når en ny fælles betalingsvedtægt er udarbejdet, bortfalder i princippet  

 alle tidligere udarbejdede betalingsvedtægter efter miljøbeskyttelseslovens §  

 27, tidligere afsagte landvæsensretkendelser vedrørende betalingsspørgsmål  

 samt betalingsvedtægter i henhold til lov nr. 863 af 23. december 1987 om  

 betalingsregler for spildevandsanlæg.
Samtlige spildevandsudledere i kommunen  

 skal herefter betale bidrag til udgifterne ved spildevandsanlæg efter det nye  

 fælles takstsystem.
Det fremgår således af lovens § 2, stk. 1, at ejendomme, der ved  

 overgangen til ny vedtægt er tilsluttet det offentlige kloakforsyning eller  

 har betalt tilslutningsbidrag, ikke efter de nye regler kan afkræves et nyt  

 tilslutningsbidrag.
Det er dog en forudsætning, at der ikke tidligere er  

 pålignet tilslutningsbidrag, som ikke er fuldt afviklede.
 Er dette tilfældet kan kommunen fortsat opkræve de resterende bidrag i  

 henhold til de for påligningen gældende regler og takster.
 Dette indebærer ikke, at områder eller ejendomme, der i henhold til hidtil  

 gældende betalingsregler ville blive pålignet bidrag i forbindelse med  

 renovering af ledningsanlæg eller udbygning af renseanlæg, fortsat vil kunne  

 pålignes disse bidrag.
 Dette følger af lovens § 2, stk. 1 jf. § 11, stk. 3, hvorefter tidligere  

 trufne afgørelser eller vedtagelser om betaling bortfalder, således at der  

 jf. § 11, stk. 4 alene kan ske en afvikling af pålignede, men ikke fuldt  

 betalte tilslutningsbidrag.
 Hovedreglen med hensyn til betaling af tidligere pålignede anlægsbidrag er  

 derfor, at sådanne bidrag afvikles efter hidtil gældende regler indtil  

 endelig betaling har fundet sted i overensstemmelse med tidligere  

 bestemmelser eller aftaler, som er indgået mellem grundejeren og  

 kommunalbestyrelsen.
11. Offentliggørelse Den af kommunalbestyrelsen vedtagne betalingsvedtægt offentliggøres i den  

 lokale presse, jf. lovens § 3, stk. 2.
12. Anke Efter lovens § 12 bortfalder miljøbeskyttelseslovens § 27, stk. 8,  

 hvorefter retlige spørgsmål affødt af miljøbeskyttelseslovens § 27 hidtil har  

 kunnet ankes.
 Der er således ingen ankeadgang til Miljøstyrelsen for så vidt  

 angår betalingsvedtægtsspørgsmål med hjemmel i den nye lov jf. lovens § 8.
Miljøstyrelsen, den 16. juli 1992 Hans Henrik Christensen / Kjeld Hansen Bilag 1 Miljøstyrelsens standardvedtægt for kommunale betalingsordninger Betalingsvedtægt for . . . . kommunes offentlige spildevandsanlæg.
 I medfør af Miljøministeriets lovbekendtgørelse nr. . . . . af . . . . har  

 . . . . kommunalbestyrelse vedtaget en betalingsvedtægt gældende for  

 ejendomme der er eller bliver tilsluttet det offentlige spildevandsanlæg.
Vedtægtens område Vedtægten gælder for eksisterende og kommende offentlige spildevandsanlæg  

 under . . . . kommunes kloakforsyning inden for områder, som til enhver tid  

 er omfattet af en vedtaget spildevandsplan.
Ved kloakforsyningen forstås anlæg og drift af ethvert anlæg og enhver  

 ledning åben som lukket, der tjener til transport, rensning og/eller  

 udledning af spildevand, herunder regnvand, der afledes gennem separate  

 anlæg.
Kloakforsyningens ledningsnet afsluttes ved skel til den enkelte  

 ejendom.
 Alle ejere af fast ejendom for vedtægtsområdet er i henhold til  

 miljøbeskyttelseslovens § 28, stk. 3, pligtige til at tilslutte sig de af  

 vedtægten omfattede kloak- og rensningsanlæg, når muligheden herfor er til  

 stede samt at deltage i betalingen i henhold til denne vedtægts bestemmelser.
Kloakforsyningens budget og regnskab Kommunalbestyrelsen vedtager hvert år budgettet og godkender regnskabet  

 for kloakforsyningens udgifter og indtægter.
Budgettet udarbejdes på grundlag  

 af foreliggende oplysninger om kloakforsyningens forventede udgifter og  

 indtægter.
Regnskabet følger det kommunale regnskabsår.
Kloakforsyningens  

 regnskab fremstår på selvstændige konti i kommunens regnskab og revideres  

 sammen med dette.
 Kloakforsyningens regnskab omfatter udgifter til drift, vedligeholdelse og  

 administration af kommunens spildevandsanlæg, udgifter til udbygningen af  

 disse anlæg samt indtægter fra afledere af spildevand.
Under driftsudgifterne hører udgifter til drift af anlæg, vedligeholdelse  

 og administration samt til forrentning af optagne lån.
Lån, der ydes over  

 kommunens mellemregningskonto for kloakforsyningen, forrentes med en af  

 kommunalbestyrelsen vedtaget rentesats.
På samme måde forrentes de midler på  

 kloakforsyningens mellemregningskonto, der henligger i kommunens kasse.
 Der kan over for kloakforsyningens regnskab opsamles midler i kommunens  

 kasse til fremtidige anlægsudgifter vedrørende kloakanlæggenes udbygning i  

 overensstemmelse med den til enhver tid af kommunalbestyrelsen vedtagne  

 investeringsplan.
Kloakforsyningens indtægter Kloakforsyningens årlige anlægs- og driftsudgifter m.v. dækkes af følgende  

 bidrag:
 Tilslutningsbidrag.
 Vandafledningsbidrag.
3.1 Tilslutningsbidrag Tilslutningsbidrag betales af ejendomme, der ikke tidligere har været inddraget under et offentligt  

 spildevandsanlæg.
3.1.1. Tilslutningsbidragets størrelse Tilslutningsbidragets størrelse fastsættes på grundlag af de  

 ledningsudgifter, der afholdes i forbindelse med inddragelse af et nyt  

 kloakeringsområde under det offentlige spildevandsanlæg.
Tilslutningsbidraget for en boligenhed (800 (m2) grundareal) kan dog ikke  

 overstige 30.000 kr. og i områder hvor kun husspildevand kan tilsluttes, kan  

 tilslutningsbidraget højst fastsættes til 60 pct. af dette bidrag eller Tilslutningsbidraget fastsættes til . . . . kr. pr. boligenhed.
De samlede  

 tilslutningsbidrag kan dog ikke overstige de afholdte udgifter til  

 ledningsanlægget i kloakeringsområdet.
 (Tilslutningsbidraget kan jf. lovens § 3, stk. 4 ikke overstige 30.000 kr.  

 incl. moms for en boligenhed).
 For erhvervsejendomme svarer 800 (m2) areal til en boligenhed.
 I områder hvor der alene kan tilsluttes husspildevand kan  

 tilslutningsbidraget højst fastsættes til 60 pct. af det anførte  

 tilslutningsbidrag.
 Områdeafgrænsningen fremgår af spildevandsplanen.
a.
Byzone De afholdte udgifter fordeles med samme takst pr. (m2) matrikulært areal.
b.
Landzone De afholdes udgifter fordeles, dels på det antal boligenheder, der findes i området uanset størrelsen af  

 ejendommens matrikulære areal, dels på det erhvervsareal, der efter bestemmelserne i lov om planlægning  

 kan udnyttes erhvervsmæssigt.
 For spildevandsproducerende ejendomme fastsættes tilslutningsbidraget til  

 en boligenhed for hver 170 (m3) spildevand, der årligt må tilledes  

 kloaksystemet.
 For ejendomme, der er tillagt ret til at udnytte et nærmere afgrænset  

 areal til bebyggelse med videre i erhvervsmæssig øjemed, beregnes  

 tilslutningsbidraget til en boligenhed for hver 800 m2 areal, der må udnyttes  

 erhvervsmæssigt.
c.
Kloakforsyningens overtagelse af eksisterende fælles private  

 spildevandsanlæg Kommunalbestyrelsen kan gennem kommunens spildevandsplan træffe beslutning  

 om at overtage private spildevandsanlæg.
 Ved overtagelsen inddrages ejendomme i området under betalingsvedtægten.  

 Ejerne afholder eventuel restgæld for områdets spildevandsanlæg.
Kloakforsyningen yder godtgørelse for det overtagne spildevandsanlægs  

 værdi, og der opkræves tilslutningsbidrag efter vedtægtens regler.
I mangel  

 af enighed afgøres spørgsmål om godtgørelsens størrelse af  

 landvæsenskommissionen.
d.
Kloakforsyningens overtagelse af spildevandsanlæg, udført som  

 privat byggemodning Udførelse af privat byggemodning kræver kommunalbestyrelsens tilladelse.
 Den private byggemodner betaler for ejendommene i oplandet  

 tilslutningsbidrag efter reglerne i kapitel 3.1.1. For ejendomme i området  

 betales, efter kloakforsyningens overtagelse af spildevandsanlægget,  

 vandafledningsbidrag efter vedtægtens bestemmelser.
e.
Fælles private spildevandsanlæg, som tilsluttes offentligt  

 spildevandsanlæg For fælles private spildevandsanlæg, som opretholdes som private anlæg,  

 betales ikke tilslutningsbidrag.
 For ejendomme i området betales efter tilslutning vandafledningsbidrag  

 efter vedtægtens bestemmelser.
3.1.3. Tilslutningsbidragets forfaldstidspunkt Tilslutningsbidraget forfalder til betaling, når der foreligger  

 tilslutningsmulighed.
 Tilslutningsbidrag ved fælles private spildevandsanlæg og ved privat  

 byggemodning forfalder til kontant betaling, når der foreligger  

 tilslutningsmulighed til det offentlige spildevandsanlæg.
4. Vandafledningsbidrag Alle ejendomme, der omfattes af vedtægten og er tilsluttet  

 spildevandsanlæg betaler vandafledningsbidrag, der er et enhedsbidrag og  

 dækker såvel anlægs-som driftsudgifter.
a.
Vandafledningsbidragets størrelse Bidraget fastsættes af bydrådet een gang årligt ved budgetvedtagelsen for  

 det kommende regnskabsår på grundlag af kloakforsyningens budget.
b.
Bidragspligtig vandmængde Vandafledningsbidraget beregnes principielt som et bidrag pr. (m3) målt  

 vandforbrug, dog med efterfølgende nærmere bestemmelser.
 For boligenheder, hvor der er krævet installeret vandmåler, beregnes  

 vandafledningsbidraget efter målt vandforbrug.
 For boligenheder hvor vandmåler ikke kræves, fastsættes et  

 normalvandforbrug på 170 (m3) pr. år (kan ikke fastsættes højere af  

 kommunalbestyrelsen).
 For erhvervsejendomme m.v. beregnes vandafledningsbidraget tilsvarende  

 efter målt eller skønnet vandforbrug.
Der betales ikke vandafledningsbidrag af vand, der medgår i produktionen  

 eller af anden grund ikke tilledes kloaksystemet.
Forbrugeren må i sådanne  

 tilfælde godtgøre størrelsen af den vandmængde, der ønskes fritaget.
c.
Særbidrag Der betales særbidrag som et forureningstillæg under hensyn til det fra  

 virksomheden afledte spildevand med et højere forureningsindhold end  

 almindeligt husspildevand.
 Forureningstillægget beregnes ved at multiplicere vandforbruget med  

 forureningsfaktoren F, der udregnes efter formlen:
(kan udelades) d.
Vandmålere I vandforsyningsområder, hvor der i et regulativ godkendt i medfør af  

 vandforsyningslovens § 55 er krævet opsætning af vandmålere på alle  

 ejendomme, betales vandafledningsbidrag efter målt vandforbrug.
I øvrige vandforsyningsområder betales efter skønnet vandforbrug jf. punkt  

 b eller I øvrige vandforsyningsområder betales vandafledningsbidrag efter målt  

 forbrug fra den førstkommende 1. januar, efter at kloakforsyningen har  

 modtaget skriftlig underretning om, at vandforsyningsselskabet har godkendt  

 den installerede vandmåler.
e.
Vandafledningsbidragets forfaldstidspunkt Vandafledningsbidraget opkræves fra det tidspunkt, hvor vandafledningen  

 påbegyndes.
5. Vejbidrag a.
Statsveje og amtskommunale veje For de vejarealer, hvorfra der tilledes spildevand til det offentlige  

 spildevandsanlæg, betales et årligt vandafledningsbidrag for en vandmængde,  

 der beregnes til 0,12 (m3) vand pr. (m2) areal hvorfra spildevandet tilledes  

 spildevandsanlægget.
6. Kommunalt vejbidrag For afledning af vejvand fra kommunale veje og private fællesveje betales  

 et samlet kommunalt bidrag til kloakforsyningen på . . . pct. af de hvert år  

 budgetterede anlægsudgifter til kloakledningsanlæggene, herunder de udgifter,  

 der vil være til etablering af opstuvningsbassiner samt til etablering af  

 anlæg for rensning af regnvand og overløb fra overløbsbygværker.
Fælles bestemmelser Tilslutningsbidrag og vandafledningsbidrag har i henhold til lov om  

 betalingsregler for spildevandsanlæg m.v. § 10 samme fortrinsret som de på  

 faste ejendomme hvilende kommunale skatter, og kan i mangel af rettidig  

 betaling inddrives ved udpantning i den bidragspligtige ejendom, uden hensyn  

 til om ejendommen senere måtte have skiftet ejer.
 Tilslutningsbidrag og vandafledningsbidrag, som ikke betales til  

 forfaldstid, tillægges renter efter gældende regler herom.
 Kommunalbestyrelsen kan foretage ændringer i bestemmelserne i denne  

 vedtægt i henhold til de i lovgivningen fastsatte regler.
 Vedtægten træder i kraft den . . . . .
