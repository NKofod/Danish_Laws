Skriftlig fremsættelse (22. december 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af momsloven (Ændring af reglerne om forfattervirksomhed og kunstnerisk aktivitet, brugtmoms, momsgodtgørelse og -fritagelse for diplomater og justering af reglerne om undervisning og turistsalg m.v.) (Lovforslag nr.
L 106) Forslaget har overordnet til formål at gennemføre ændringer afledt af EU-retten samt forenkle og præcisere moms- og afgiftsregler.
 Det forslås at ændre momsfritagelsen for forfattervirksomhed og kunstnerisk aktivitet, således at meddelelse af licens til ophavsrettigheder ikke længere kan sælges uden moms af andre end den oprindelige forfatter eller kunstner. Ændringen sker for at bringe momsloven i overensstemmelse med EU-retten.
Desuden foreslås det at forenkle virksomhedernes opgørelse af moms i brugtmomsordningen.
Forslaget udvider virksomhedernes mulighed for at opgøre deres moms pr. afgiftsperiode i stedet for pr. salg.
Endvidere foreslås det at justere reglerne om turistsalg i toldlufthavne og fjerne kravet om sikkerhedsstillelse ved midlertidig import fra Rigsfællesskabet.
Herudover forslås det at ændre momsgodtgørelsen for diplomater m.v., således at diplomaters adgang til godtgørelse begrænses ved en maksimumgrænse for godtgørelse.
Herudover foreslås en stramning af reglerne for diplomaters adgang til momsfrie indkøb af personmotorkøretøjer.
 Det foreslås, at lovforslaget træder i kraft 30. juni 2022, idet enkelte af reglerne af lovtekniske årsager skal træde i kraft før den 1. juli 2022 og dermed fraviges de fælles ikrafttrædelsestidspunkter. Ændringen af momsfritagelsen for kunstnerisk virksomhed foreslås at træde i kraft 1. januar 2023 og det foreslås, at skatteministeren bemyndiges til at sætte ændringen af særordningen i momsloven for brugte genstande m.v. i kraft. Øvrige dele af forslaget foreslås at træde i kraft den 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
