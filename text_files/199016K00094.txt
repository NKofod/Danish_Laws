Nr BRL 94 Beretning over Forslag til lov om drift af færgeruter   

 Nr 94 1991-92, 1. samling Afgivet af Trafikudvalget Afgivet: 19910930 Udvalget har behandlet lovforslaget i en række møder og har herunder stillet spørgsmål til trafikministeren, som denne har besvaret skriftligt.
Udvalget har endvidere modtaget en skriftlig henvendelse fra Hundested Kommune.
 Et mindretal (Socialdemokratiets og Socialistisk Folkepartis  

 medlemmer af udvalget) ønsker at udtale følgende:
 Mindretallet mener, at der er behov for en færgelov af følgende grunde:
 For det første er den eksisterende færgelov fra 1874.
 For det andet vil der, når de faste forbindelser på Storebælt og Øresund  

 er færdige, være behov for en beskyttelse af eksisterende ruter mod den  

 dumpingsituation, der nemt kan opstå med den ledige færgekapacitet.
 For det tredje viser »Scandinavian Star«-ulykken, at der er  

 behov for nationale regler og standarder.
 Endelig er mindretallet af den opfattelse, at en færgelov skal sikre en  

 forsvarlig trafikbetjening mellem landsdelene, ø-samfundene og udenlandske  

 havne samtidig med, at der sikres en fornuftig udnyttelse af ressourcerne, og  

 at der tages hensyn til samfundsøkonomiske interesser.
 Ved en færgerute forstås søtransport, hvor der regelmæssigt i henhold til  

 en forud offentliggjort fartplan overføres enten personer, jernbanevogne,  

 køretøjer eller containere mellem to eller flere anløbssteder.
Med disse bemærkninger overlades det til trafikministeren i næste  

 folketingsår at fremsætte et lovforslag om drift af færgeruter.
I modsat fald  

 vil mindretallet fremsætte et lovforslag efter føromtalte retningslinjer.
 Et andet mindretal (Fremskridtspartiets medlem af udvalget) ønsker  

 at udtale følgende:
 Fremskridtspartiet mener, at det er et dårligt forslag, der bryder med de  

 principper om havenes frihed, som har været dansk søfartspolitik igennem  

 mange år.
 Lovforslaget vil medføre en yderligere bureaukratisering og  

 administration, og det er væsentligt for Fremskridtspartiet, at noget sådant  

 ikke sker.
Fremskridtspartiet mener ikke, at der er nogen grund til at ændre på de  

 eksisterende forhold.
Efter Fremskridtspartiets mening bliver det meget svært  

 for nye rederier at få en koncession til at besejle nye ruter.
 P.u.v.
