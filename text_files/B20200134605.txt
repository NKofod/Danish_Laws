Bekendtgørelse om ændring af bekendtgørelse om udbetaling af dagpenge § 1 I bekendtgørelse nr. 1588 af 18. december 2018 om udbetaling af dagpenge, som ændret ved bekendtgørelse 1203 af 25. november 2019, bekendtgørelse nr. 1414 af 16. december 2019, bekendtgørelse nr. 192 af 12. marts 2020, bekendtgørelse nr. 476 af 22. april 2020, bekendtgørelse nr. 522 af 27. april 2020 og bekendtgørelse nr. 998 af 26. juni 2020, foretages følgende ændringer:
 1. Indledningen affattes således:
»I medfør af § 46, stk. 7, § 56 a, stk. 8, § 57 a, stk. 8, § 58, stk. 1, nr. 1-3, § 59, stk. 4, § 60, stk. 8, § 62, stk. 10, § 63, stk. 5, § 73, stk. 9, § 84, stk. 10 og § 85 e, stk. 5, i lov om arbejdsløshedsforsikring m.v., jf. lovbekendtgørelse nr. 199 af 11. marts 2020, og efter forhandling med Beskæftigelsesrådet fastsættes efter bemyndigelse:« 2. Efter § 30 a indsættes:
»§ 30 b.
Et medlem, der deltager i en midlertidig arbejdsfordeling etableret efter lov om adgang til iværksættelse af midlertidig arbejdsfordeling som led i håndteringen af covid-19 i en del af en kalendermåned, skal have belagt dagpengekortet med 7,4 timer for fuldtidsforsikrede og 6 timer for deltidsforsikrede pr. dag i den periode, hvor medlemmet ikke er tilmeldt jobcentret.
Tekniske belægninger efter 1. pkt. opgøres samlet for den periode, hvor medlemmet ikke er tilmeldt jobcentret og nedskrives med antallet af timer, som medlemmet får fradrag for efter kapitel 4 og udbetalte G-dage, jf. § 31, stk. 1 og 2, for den periode, hvor medlemmet ikke er tilmeldt jobcentret.« 3. I § 31 indsættes efter stk. 2 som nyt stykke:
»Stk. 3. Uanset stk. 1 og 2 fradrages betaling af G-dage krone for krone, når et medlem har ret til betaling af G-dage som følge af en arbejdsfordeling efter lov om adgang til iværksættelse af midlertidig arbejdsfordeling som led i håndteringen af covid-19. Kronefradraget kan ikke være højere end medlemmets dagpenge for 7,4 timer for en hel G-dag og 3,7 timer for en halv G-dag.« 4. I § 47 indsættes efter stk. 2 som nyt stykke:
»Stk. 3. Uanset stk. 2 kan et medlem, der deltager i uddannelse med løn under arbejdsfordelingen, jf. stk. 1, nr. 1, til og med den 31. december 2020 undtages fra deltagelsen i arbejdsfordelingen, såfremt der er enighed mellem virksomheden og den pågældende ansatte.« Stk. 3 bliver herefter stk. 4.
 5. Efter § 47 indsættes:
»§ 47 a.
Et medlem, der er omfattet af en arbejdsfordeling efter lov om adgang til iværksættelse af midlertidig arbejdsfordeling som led i håndteringen af covid-19, kan få dagpenge, hvis betingelserne i § 2, stk. 1, nr. 1-5, i bekendtgørelse om adgang til iværksættelse af midlertidig arbejdsfordeling som led i håndteringen af covid-19 er opfyldt.
Stk. 2. § 47, stk. 4, finder tilsvarende anvendelse.« 6. I § 49, stk. 1, indsættes efter »jf. § 47«: »eller § 47 a«.
§ 2 Bekendtgørelsen træder i kraft den 14. september 2020.
