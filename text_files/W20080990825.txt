Direktoratet havde ikke kompetence til at træffe afgørelse vedrørende spørgsmål, som ankenævnet allerede havde truffet afgørelse om, ankenævnet ophævede derfor direktoratets afgørelse som ugyldig Arbejdsmarkedets Ankenævn har behandlet [navn udeladt] klage på møde den 26. juni 2008.
Ankenævnet traf denne A F G Ø R E L S E Arbejdsdirektoratets afgørelse af 15. september 2006 er ugyldig og ophæves hermed.
B E G R U N D E L S E Ankenævnet har lagt til grund, at  direktoratet den 10. februar 2004 traf afgørelse om, at xxx ikke havde ret til dagpenge i perioden 17. september 2001 til 6. december 2001,  ankenævnet den 5. oktober 2005 delvist ændrede direktoratets afgørelse således, at xxx havde ret til dagpenge for perioden den 3. oktober 2001 til 6. december 2001, og  direktoratet ikke har anmodet ankenævnet om at genoptage sagen/afgørelsen af 5. oktober 2005.
 Ankenævnet træffer som øverste administrative myndighed endelig afgørelse i sager, som er påklaget til ankenævnet.
 Direktoratet er som underinstans forpligtet til at følge ankenævnets afgørelser, herunder indrette sig derefter.
 På denne baggrund finder ankenævnet ikke, at direktoratet havde kompetence til at træffe ny afgørelse i sagen om, hvorvidt xxx har ret til dagpenge i perioden 3. oktober 2001 til 6. december 2001, eftersom ankenævnet allerede har truffet afgørelse herom.
 Direktoratets afgørelse af 15. september 2006 findes derfor at være ugyldig.
 Ankenævnets afgørelse af 5. oktober 2005 står herefter ved magt.
 Ankenævnet skal i den forbindelse gøre direktoratet opmærksom på, at ankenævnet i brev af 28. april 2006 bad direktoratet om at se bort fra det i afgørelsen opstillede vilkår om, at xxx skal tilbagebetale nettoløn til [navn udeladt] udbetalt i perioden 17. september 2001 til 6. december 2001. Herefter gøres udbetalingen alene betinget af, at xxx har betalt medlemsbidrag til sin a-kasse for perioden 7. september 2001 til 6. december 2001.
 Efter de forvaltningsretlige principper kan en sag genoptages i ankenævnet, hvis der er fremkommet nye væsentlige faktiske oplysninger, hvis der er fremkommet nye væsentlige retlige forhold, eller hvis der har været væsentlige sagsbehandlingsfejl i forbindelse med behandlingen af sagen.
 Direktoratet har ikke anmodet ankenævnet om at genoptage sagen, hvorfor der ikke er taget stilling hertil.
 Ankenævnet skal i den forbindelse dog bemærke, at oplysningen om, at xxx har arbejdet 40 timer om ugen under praktikforløbet i Tyskland i perioden 17. september 2001 til 20. december 2001, er indgået i nævnets tidligere sagsbehandling.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne Kopi til:
xxx Arbejdsløshedskasse Arbejdsdirektoratet, Stormgade 10, Postboks 1103, 1009 København K.
