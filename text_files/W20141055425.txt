Offererstatningslovens § 6 a  egen skyld/accept af risiko, nævnets j.nr. 13-520-00295 Ansøger blev af 3 ukendte skadevoldere pacificeret med tåregas i sit eget hjem og dernæst tildelt adskillige slag med en jernkølle i hovedet og på kroppen med omfattende personskader til følge.
Nævnet meddelte ansøger afslag på erstatning i medfør af offererstatningslovens § 6 a, da ansøger tidligere havde været tilknyttet bande- og rockermiljøet og derved måtte antages at have accepteret risikoen for skadens indtræden.
Nævnet lagde ved sin afgørelse vægt på, at det fremgik af betænkning nr. 1019/1984 om retskrav på erstatning til ofre for forbrydelser, at: Den, som f.eks. melder sig ind i en rockerbande for at deltage i voldsudøvelse, kan dog heller ikke efter den almindelige erstatningsret antages at ville få erstatning, såfremt han i forbindelse hermed selv udsættes for påregnelige skader som følge af vold.  Herefter sagsøgte ansøger nævnet med påstand om, at nævnet skulle anerkende, at ansøgers tilskadekomst var omfattet af offererstatningsloven, jf. offererstatningslovens § 1, og at erstatningen ikke skulle bortfalde i medfør af offererstatningslovens § 6 a, idet ansøger havde forladt bandemiljøet på overfaldstidspunktet.
I forbindelse med sagsanlægget fremkom der nye oplysninger vedrørende ansøgers (manglende) kontakt til bande- og rockermiljøet det seneste år forud for tilskadekomsten.
På baggrund heraf anerkendte nævnet ansøgers tilskadekomst som omfattet af offererstatningsloven.
Nævnet fandt endvidere ikke (længere), at der var grundlag for at lade erstatningen bortfalde, idet det herefter ikke kunne godtgøres, at ansøger på skadestidspunktet var tilknyttet bande- og rockermiljøet på en sådan måde, f.eks. ved at være i et modsætningsforhold til miljøet, at der  som anført i betænkning nr. 1019/1984  var grundlag for nedsættelse eller bortfald af erstatning efter offererstatningsloven.
