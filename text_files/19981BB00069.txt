Fremsat den 8. december 1998 af  

 Jann Sjursen (KRF), Flemming Kofod-Svendsen (KRF), Ole&nb  

 sp;M.
Nielsen (KRF) og Tove Videbæk (KRF) Forslag til folketingsbeslutning om forbud mod provokeret abort på levedygtige  

 fostre Folketinget opfordrer regeringen til snarest at  

 fremsætte forslag til lov om ændring af lov om  

 svangerskabsafbrydelse efter følgende retningslinjer:
1)	Der indføres i loven et forbud mod provokeret abort på  

 levedygtige fostre.
Forbudet skal sikre fostre mod at blive udsat for  

 provokeret abort, hvis de har samme alder som tidligere eksempler på  

 levedygtige ekstremt tidligt fødte.
 2)	Sundhedsministeren fastsætter årligt den gældende  

 aktuelle grænse for fostres levedygtighed og følger udviklingen  

 med henblik på senere ændring af denne grænse.
 3)	Grænsen for fostres levedygtighed skal være  

 afhængig af de til enhver tid værende lægelige,  

 jordemoderfaglige og plejemæssige muligheder i relation til fostres  

 overlevelsesmuligheder ved ekstremt tidlig fødsel.
Bemærkninger til forslaget Almindelige bemærkninger 1. Formålet med beslutningsforslaget.
 Formålet med beslutningsforslaget er at få  

 ændret lov om svangerskabsafbrydelse, så levedygtige fostre ikke  

 længere kan blive udsat for provokeret abort.
 2. Aktuel baggrund.
 2.1. Indledning.
De sidste par år har der været debat om de  

 såkaldte sene aborter.
Sene aborter er de aborter, der foretages efter  

 udgangen af 12. graviditetsuge, og som derfor kræver særlig  

 tilladelse fra et amtsligt samråd, jf. lov om svangerskabsafbrydelse  

 §§ 3 og 4. Debatten har dog i særlig grad drejet sig om de  

 aborter, hvor der er en mulighed for, at fosteret ville have kunnet overleve,  

 hvis det var kommet til verden ved en ekstremt tidlig fødsel.
 2.2. Jordemødre.
Jordemødre har engageret sig i debatten med  

 udgangspunkt i deres fagligt-etiske betænkeligheder ved at  

 håndtere fostre, der på trods af aborten kommer levende til  

 verden.
Sene aborter kan ikke foretages som medicinsk eller kirurgisk  

 indgreb.
Fosteret må i stedet komme til verden ved en fødsel.  

 Det sker ved, at et vestimulerende medikament fremkalder fødslen.  

 Metoden bevirker samtidig, at fosteret i næsten alle tilfælde  

 kommer dødt til verden.
Der er imidlertid nogle få  

 tilfælde, hvor fosteret alligevel viser livstegn, når det er  

 kommet til verden.
I enkelte tilfælde har disse fostre også vist  

 sig at være levedygtige.
Den Almindelige Danske Jordemoderforening  

 anslår, at det sker et par gange om året, at et foster kommer  

 levende til verden og lægges i et andet rum for at dø. Man mener  

 ikke, kvinden skal konfronteres med et levende barn, når hun  

 først har været igennem en abort.
For jordemødrene består problematikken blandt  

 andet i, om de skal tilkalde en børnelæge med henblik på  

 at foretage livsbevarende behandling.
Det er et fagligt skøn  

 afhængigt af de eksisterende pleje- og behandlingsmæssige  

 muligheder, hvornår sådan behandling skal igangsættes  

 henholdsvis stoppes.
Hvis barnet viser sig levedygtigt, vil det være af  

 stor betydning for dets velfærd, at behandling sættes i gang  

 på så tidligt et tidspunkt som muligt.
Dette faktum skal  

 sammenholdes med et andet: Barnet er uønsket af dets moder.
Det er  

 kommet til verden ved en provokeret abort, og forventningen til det er, at  

 det skal være dødt ved ankomsten til denne verden.
Det vil  

 derfor typisk være sådan, at der går længere tid,  

 før man iværksætter livsunderstøttende behandling  

 af et barn, der er kommet til verden ved en provokeret abort, end hvis der  

 havde været tale om en spontan abort eller en ekstremt tidlig  

 fødsel, hvis barnet overlever.
Et andet synspunkt, der også har været  

 fremført, er, at det er tankevækkende, at man, mens barnet er i  

 moderens mave, må gøre alt for at aflive det, men at man  

 så, når det er kommet til verden ved en provokeret abort og viser  

 livstegn, intet må foretage sig for at aflive det.
Det må bare  

 ligge og dø for sig selv og af sig selv.
 2.3. Abortankenævnet.
Abortankenævnet, der - foruden at være  

 ankeinstans i forhold til samrådene - også koordinerer praksis,  

 har i sine interne retningslinjer indført en grænse for  

 provokeret abort.
Der gives således ikke tilladelse til abort efter  

 udgangen af 23. uge, medmindre der er tale om abort på genetisk  

 indikation, jf. lov om svangerskabsafbrydelse § 3, stk. 1, nr. 3. I  

 øvrigt stiger kravene til indikationens vægt, jo længere  

 henne i graviditeten kvinden er.
Abortankenævnet skriver i sine retningslinjer af 16.  

 marts 1990, at 24-ugers-grænsen er absolut i den forstand, at den kun  

 kan overskrides i de tilfælde, hvor det er konstateret, at fosteret  

 ikke vil være levedygtigt.
Efter dette tidspunkt er der mere end en  

 teoretisk mulighed for, at barnet kan overleve.
Grænsen blev fastsat  

 for 9 år siden og følges stadig af samrådene, selv om  

 fostre i dag kan vise sig levedygtige på et tidligere tidspunkt.
Den  

 administrativt fastsatte grænse er altså forældet i  

 dag.
 2.4. Det Etiske Råd.
Det Etiske Råd blev i 1997 som følge af  

 debatten bedt om at udarbejde en redegørelse om sene aborter til  

 justitsministeren.
Rådet var delt på spørgsmålet om  

 indførelse af en grænse for abort, men et flertal gik ind for en  

 sådan.
Flertallet mente således, at det er etisk uacceptabelt at  

 tillade abort på levedygtige fostre, og at det vil være i strid  

 med den intuition og umiddelbare etiske sans, som i overvejende grad findes i  

 befolkningen.
 3. Lovgivningsmæssig baggrund.
 3.1. Tidligere lovgivning.
Der har tidligere eksisteret en fast grænse for  

 abort, men den har aldrig været lovfæstet.
Det fremgår  

 således implicit af forarbejderne til den første lov om  

 svangerskabsafbrydelse fra 1937, at der ikke kunne foretages abort, hvis  

 fosteret var levedygtigt, jf. betænkning fra 1936 om lovligheden af  

 svangerskabsafbrydelse m.v.
Man overvejede dog ikke en udtrykkelig  

 bestemmelse herom i loven.
Den betænkning, der lå til grund for  

 den næste abortlov i 1956, betænkning nr. 96/1954, understregede,  

 at fosteret ikke måtte have nået en sådan udvikling, at det  

 var levedygtigt på aborttidspunktet, hvilket på daværende  

 tidspunkt ville sige omkring 28. graviditetsuge.
Et indgreb over for fosteret  

 på den anden side af levedygtighedsgrænsen ville ikke kunne  

 legitimeres ved abortlovens bestemmelser, men kun ved nødret  

 (betænkningen side 73 f.). Der blev ikke senere i forbindelse med  

 lovændringerne i 1970 og 1973 omtalt en grænse for provokeret  

 abort.
I stedet blev det anført i den betænkning (nr. 522/1969),  

 der i væsentlig grad lå til grund for både 1970- og  

 1973-loven, at man ikke havde ønsket at tage stilling til dogmatiske  

 synspunkter, herunder fosterets krav på retsbeskyttelse mod ethvert  

 indgreb (betænkningen side 73).
I den første abortlov var der dog en  

vejledende grænse for abort, der satte grænsen for  

 provokeret abort ved 12. uge.
Hvis der var tale om lang sagsbehandlingstid,  

 kunne grænsen overskrides.
Begrundelsen for den vejledende grænse  

 var først og fremmest, at indgrebet herefter ville indebære en  

 uforholdsmæssig større risiko for kvinden.
Men det blev  

 også understreget, at grænsen var i overensstemmelse med  

 befolkningens opfattelse af, hvornår fosteret blev en menneskelig  

 eksistens:
»Dertil kommer, at Abortindgrebet inden det angivne  

 Tidspunkt her i Landet af den almindelige Opinion mere synes at betragtes som  

 en Forhindring af en Menneskeeksistens' Udvikling - altså som en Slags  

 præventiv Foranstaltning - end som en Udslettelse af en saadan  

 Eksistens, medens Abort på et senere Tidspunkt virker langt mere  

 forargelig og frastødende, en Betragtningsmaade, der i Reglen deles  

 ogsaa af den svangre Kvinde selv og hendes Omgivelser.
Den angivne  

 Begrænsning maa saaledes antages at falde godt i Traad med den  

 gængse Opfattelse.« (Betænkning angaaende Lovligheden af  

 Svangerskabsafbrydelse m.v., 1936, side 59).
I 1956 blev bestemmelsen om den vejledende grænse  

 for abort ændret.
Den blev herefter sat til 16. uge, fordi man mente,  

 risikoen for kvinden indtil dette tidspunkt kunne accepteres.
I 1970 blev den  

 sat tilbage til 12. uge.
I 1973 fik alle kvinder ret til abort inden udgangen  

 af 12. graviditetsuge, hvorved den tidligere vejledende grænse for  

 provokeret abort blev til grænsen for den fri abort.
Efter 12. uge kan  

 man alligevel få tilladelse til abort efter en konkret vurdering, men  

 der er ikke længere i loven et hensyn til det voksende fosterliv.
 3.2. Nuværende lovgivning.
Lov om svangerskabsafbrydelse § 3, stk. 2, der  

 vedrører svangerskabsafbrydelse efter den 12. uge, lyder: »Tilladelse  

 til abort må kun gives, hvis de forhold, der begrunder  

 ansøgningen herom, har en sådan vægt, at det findes  

 berettiget at udsætte kvinden for den forøgede  

 helbredsmæssige risiko, som indgrebet nu indebærer.« Der er altså ikke tale om noget hensyn til fosteret,  

 men udelukkende til kvinden, hvilket betyder, at der ikke i loven er noget  

 til hinder for, at der kan foretages provokeret abort (eller  

 igangsætning af en ekstremt tidlig fødsel med henblik på  

 fosterets død) indtil det tidspunkt, hvor den naturlige fødsel  

 begynder.
Der er ikke i forbindelse med den nugældende lovgivning  

 blevet taget afstand fra den forudsatte grænse for provokeret abort i  

 tidligere lovgivning.
 3.3. Grænser for provokeret abort i Norden.
I Sverige må der ikke gives tilladelse til abort,  

 hvis der er anledning til at formode, at fosteret er levedygtigt.
Samme regel  

 gælder i Norge.
Der er altså tale om en individuel grænse.  

 Både Sverige og Norge har en vejledende grænse for provokeret  

 abort ved 18. graviditetsuge.
I Finland er grænsen for provokeret abort  

 sat ved 20. graviditetsuge.
Finland adskiller sig altså fra Norge og  

 Sverige ved at knytte levedygtighedskriteriet til en bestemt graviditetsuge  

 uden dispensationsmulighed, hvilket udelukker en individuel vurdering.
Det  

 særlige ved lovgivningen i Finland er desuden, at den absolutte  

 grænse fremgår udtrykkeligt af selve lovteksten i  

 modsætning til fastsættelse af grænsen i henhold til lov -  

 for eksempel ved en bekendtgørelse.
 4. Alternativer til provokeret abort.
Forslagsstillerne vil understrege, at gravide har krav  

 på al mulig støtte og hjælp fra samfundets side under  

 såvel som efter graviditeten, så de får de bedste  

 muligheder for at vælge at gennemføre graviditeten.
Hvis en  

 kvinde har fået afslag på abort, må der sættes  

 særligt ind med samtale og konkret hjælp.
Men kvinder skal  

 også have information om muligheden for at bortadoptere barnet.
Dermed  

 ikke sagt, at bortadoption er en nem sag, selv om der er tale om en  

 uønsket graviditet, men det giver dog mulighed for at give liv og  

 glæde til både det barn, man venter, og et ellers barnløst  

 ægtepar.
Endelig er det også vigtigt for forslagsstillerne, at  

 kvinder tilbydes den nødvendige hjælp, hvis de har psykiske  

 følgevirkninger efter abort.
 5. Afgrænsningsspørgsmål.
 5.1. Afgrænsning i forhold til kvindens rettigheder i lov om  

 svangerskabsafbrydelse.
Beslutningsforslaget omhandler udelukkende fosterets  

 rettigheder.
Grænsen for provokeret abort er et spørgsmål,  

 der ikke er blevet taget stilling til i forbindelse med vedtagelsen af  

 hovedloven fra 1973. Her blev retten til abort - indtil udgangen af 12.  

 graviditetsuge - indført ved lov.
Det ofte fremførte synspunkt  

 til støtte for den fri abort er synspunktet om, at en kvinde har ret  

 til at råde over sin egen krop.
Denne opfattelse forudsætter, at  

 der endnu ikke er tale om tilstedeværelsen af et selvstændigt  

 menneske (fosteret/barnet).
Spørgsmålet om fri abort inden 12.  

 graviditetsuge debatteres stadig.
Problematikken i forbindelse med  

 nærværende beslutningsforslag er imidlertid en anden - nemlig  

 spørgsmålet om de sene provokerede aborter.
Det er  

 nødvendigt, at man i loven klart definerer det tidspunkt, hvor man som  

 samfund ikke længere kan eller vil legitimere at aflive et  

 menneske.
 5.2. Afgrænsning i forhold til anden lovgivning.
Problematikken om, hvornår et barn skal betegnes som  

 henholdsvis abort, dødfødt eller levendefødt i  

 ligsynslovens forstand, vedrører ikke direkte problemstillingen om,  

 hvornår et foster får en ret til at leve.
Diskussionen  

 foregår sideløbende med nærværende problemstilling  

 om en grænse for adgangen til provokeret abort, men den vedrører  

 betegnelsen af fosteret/barnet og i særdeleshed de retsvirkninger for  

 forældrene, der er knyttet til betegnelsen »abort« eller  

 »dødfødt«.
Den er derfor udeladt her.
Bemærkninger til forslagets enkelte punkter Ad 1 Som grundlag for en grænse for provokeret abort er  

 valgt et levedygtighedskriterium i stedet for et livstegnskriterium.
Et  

 foster er principielt i live fra befrugtningen, hvorfor livstegnsargumentet  

 ikke findes egnet som kriterium for en sådan grænse.
Der er  

 desuden uenighed fagfolk imellem om, hvornår et foster kan føle  

 smerte eller i det hele taget har en bevidsthed.
I høringssvar til  

 justitsministeren om Det Etiske Råds redegørelse om sene aborter  

 går Sundhedsstyrelsen ud fra et levedygtighedskriterium på 7 dage  

 (beregnet fra fødslen), men man understreger også, at det  

 må være en politisk beslutning, hvor grænsen konkret skal  

 sættes.
Der indføres en ufravigelig grænse for  

 adgangen til at få provokeret abort, som knytter sig til en bestemt  

 graviditetsuge (»gestationsuge«). En dispensationsmulighed findes ikke egnet,  

 fordi den vil åbne op for det samme svære skøn, som  

 samrådene sidder med i dag.
Det er vanskeligt at tænke på  

 fosterets rettigheder, når der er tale om en belastet social situation  

 eller et stærkt handicappet foster.
Hvis den gravide er i 28.  

 graviditetsuge og der er absolut sikkerhed for, at fosteret ikke vil  

 være levedygtigt uden for livmoderen, vil en ekstremt tidlig  

 fødsel kunne igangsættes.
Kvinden vil endvidere kunne få  

 abort, hvis graviditeten medfører fare for hendes liv eller helbred  

 (medicinsk indikation, jf. lovens § 2). Abortankenævnet har  

 oplyst, at det i dag kun giver tilladelse til abort, hvor der er tale om  

 ulevedygtige fostre.
Alligevel viser opgørelser over de ekstremt sene  

 aborter, at også levedygtige fostre med genetiske fejl aborteres.
Dette  

 må ikke kunne ske.
En anden grund til at afvise en grænse med  

 dispensationsmulighed for fostre, hvis liv vil være forbundet med  

 uafhjælpelig svær lidelse, er, at det desuden vil få  

 karakter af aktiv dødshjælp.
Hvis princippet om  

 lidelsesminimering lovfæstes, vil det åbne op for diskussionen om  

 aktiv dødshjælp til andre grupper i samfundet.
Hertil kommer, at  

 en sådan dispensationsadgang vil nødvendiggøre en  

 næsten umulig stillingtagen til, hvilke sygdomme med videre der er  

 forbundet med uafhjælpelig svær lidelse.
 Grænsen for provokeret abort bør endvidere  

 få som konsekvens, at der ikke kan foretages diagnostiske  

 undersøgelser, hvis disse, først efter at abortgrænsen er  

 overskredet, kan give svar på, om der er tale om et sygt foster.
Selve lovteksten skal ikke indeholde en udtrykkelig  

 ugegrænse for abort.
Den skal derimod sikre, at grænsen bliver  

 generel og ikke individuelt bestemt.
Det vil betyde, at der ikke skal  

 anlægges en konkret vurdering i praksis af det individuelle fosters  

 overlevelsesmuligheder.
Fastsættelsen af grænsen for provokeret abort  

 bør følge den almindelige praksis for livsunderstøttende  

 behandling i relation til ekstremt tidligt fødte.
Ingen fostre  

 må aborteres, hvis de er på alder med blot ét andet  

 foster, der har overlevet en ekstremt tidlig fødsel.
Grænsen  

 skal således ikke fastsættes efter et lidelsesminimeringsprincip  

 som en form for aktiv dødshjælp, men skal tage udgangspunkt i et  

 lighedsprincip.
 Se bemærkningerne under punkt 3 angående  

 fastsættelsen af den konkrete grænse.
Ad 2 Sundhedsministeren bemyndiges og forpligtes til  

 årligt at fastsætte den aktuelle grænse for fostres  

 levedygtighed ved ekstremt tidlig fødsel under hensyntagen til  

 kriterierne nævnt under beslutningsforslagets punkt 3.
Et af problemerne med at indføre en fast  

 grænse for provokeret abort er, at grænsen for, hvornår  

 fostre er levedygtige uden for livmoderen, konstant flytter sig nedad  

 på grund af ny viden og nye muligheder.
Engang anså man fostre  

 for levedygtige i 28. graviditetsuge.
I dag er det muligt i nogle  

 tilfælde at redde liv i 18. - 20. graviditetsuge (hvor man har  

 bedømt kvinden til at være i 18. uge, er fosteret ved  

 fødslen blevet bedømt som ældre end 18. uge). Der er  

 derfor behov for en grænse, der kan ændres, når ny viden  

 gør det muligt at redde liv på et stadigt tidligere tidspunkt.  

 Grænsen skal tages op til revision årligt, da dette må  

 antages at sikre, at grænsen ændrer sig i takt med fostres  

 forbedrede overlevelsesmuligheder, når ny viden, teknologi og  

 muligheder kommer til.
Bemyndigelsen skal ikke udfyldes ved detaljerede  

 handleregler med henblik på en konkret vurdering i praksis.
I stedet er  

 det vigtigt, at grænsen sættes tilstrækkeligt lavt til, at  

 det kan anses for sikkert, at der ikke kommer fostre til verden, som man  

 muligvis kunne redde, hvis der havde været tale om en for tidlig  

 fødsel.
I dag er det Abortankenævnet - en psykiater,  

 kirurg/gynækolog og jurist udnævnt af justitsministeren - der  

 administrativt bestemmer, hvor grænsen for levedygtighed går i  

 praksis.
Det er ikke hensigtsmæssigt, at det er et ankenævn  

 bestående af tre fagpersoner, der bestemmer, hvor grænsen for  

 provokeret abort skal sættes.
Ad 3 Fostre med en bestemt alder, der - hvis de var kommet til  

 verden ved en ekstremt tidlig fødsel - muligvis kunne have overlevet  

 med de eksisterende muligheder for livsunderstøttende behandling, skal  

 ikke kunne udsættes for en provokeret abort.
Derved forringes deres  

 overlevelsesmuligheder betragteligt i forhold til ekstremt tidligt  

 fødte fostre på samme alder.
Selve abortmetoden er med til at  

 dræbe barnet, da tilførslen af ilt bliver stoppet på grund  

 af det vefremkaldende medikament.
 Der skal være tale om en generel og ikke individuel  

 vurdering af levedygtigheden, som beskrevet under bemærkningerne til  

 punkt 1 ovenfor.
Grænsen skal ikke fastsættes efter et  

 lidelsesminimeringsprincip, hvorefter man som en form for aktiv  

 dødshjælp afliver fostre, hvis liv man vurderer vil være  

 forbundet med uafhjælpelig svær lidelse.
I stedet er  

 udgangspunktet et lighedsprincip.
Fastsættelsen af grænsen bør tage  

 højde for, at der i praksis kan være usikkerhed med hensyn til  

 bestemmelse af gestationstiden.
Dette skal sikre, at der ikke kommer  

 levedygtige fostre til verden ved provokeret abort.
 Angående definitionen af levedygtighed og om aktiv  

 dødshjælp henvises til bemærkningerne til punkt 1.
 Skriftlig fremsættelse:
 Jann Sjursen (KRF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om indførelse  

 af et forbud mod provokeret abort på levedygtige fostre.
(Beslutningsforslag nr.
B 69).
 Jeg henviser iøvrigt til de bemærkninger, der  

 ledsager forslaget, og anbefaler det til Tingets velvillige behandling.
