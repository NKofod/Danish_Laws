Nr BSF 172 Forslag til folketingsbeslutning om dansk våbeneksport Fremsat af Albrechtsen (VS) Elisabeth Bruun Olesen (VS) Tinning (VS) Folketinget opfordrer regeringen til at udarbejde lovforslag om dansk produktion og eksport af våben, hvorefter kredsen af lande, hvortil danske firmaer efter gældende praksis kan eksportere våben, klart begrænses.
BEMÆRKNINGER TIL FORSLAGET Folketinget vedtog den 19. maj 1987 forslag til folketingsbeslutning om produktion og eksport af krigsmateriel (B 99), hvori regeringen opfordres til at fremsætte lovforslag om bl.a. regler for dansk våbeneksport.
Det ligger nu klart, at den vedtagne formulering i nævnte beslutningsforslag indebærer en væsentlig udvidelse af kredsen af lande, hvortil danske firmaer kan eksportere våben.
Ifølge Information fra den 22. maj 1987 kan der ventes henvendelse fra lande som Iran, Irak, Taiwan, Pakistan og Saudi-Arabien, lande, som befinder sig i krig eller i områder med risiko for konflikt.
Efter gældende praksis gives der som hovedregel ikke tilladelse til dansk eksport af våben til sådanne lande, hvor der er risiko for, at våbnene bliver brugt.
Den ny formulering, der vil tillade våbeneksport til lande, der fører krig i selvforsvar, vil altså indebære en meget væsentlig udvidelse og give danske våbenproducenter krav på øgede eksportmuligheder, som vil blive udnyttet.
Dette vil øge militariseringen af dansk økonomi, og endnu flere danskere vil indtræde iblandt dødens købmænd.
Dette var ikke, hvad et flertal i Folketinget rent faktisk ønskede, i hvert fald mente ordførerne fra Det Radikale Venstre og Socialdemokratiet under debatten den 19. maj 1987, at der ville blive tale om en indskrænkning.
Venstresocialisterne går derfor ud fra, at den vedtagne formulering har en helt utilsigtet virkning, og at vedtagelsen af nærværende beslutningsforslag sikrer, at denne fejltagelse rettes op.
