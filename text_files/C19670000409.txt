 Ved lov nr. 418 af 19. december 1966 om ændring af lov om vurdering af  

 landets faste ejendomme er der i vurderingslovens § 8 som nyt stykke 2 indsat  

 følgende bestemmelse:
"Ejerlejligheder, der er oprettet i henhold til loven om  

 ejerlejligheder, anses som selvstændige faste ejendomme, når der er sket  

 anmeldelse til tinglysningsmyndighederne af ejendommens opdeling i  

 ejerlejligheder, medmindre anmeldelsen afvises.
Justitsministeren kan  

 bestemme, at der ved anmeldelsen til tinglysningsmyndighederne skal vedlægges  

 en ekstra genpart af anmeldelsen og af fortegnelsen over ejerlejlighederne  

 til brug for vedkommende oppebørselsmyndighed." Bestemmelsen, hvorefter ejerlejligheder vurderes som selvstændige faste  

 ejendomme, træder i kraft den 15. januar 1967.
 Idet der henvises til lov nr. 199 af 8. juni 1966 om ejerlejligheder, der  

 er gengivet som bilag til dette cirkulære, skal man med godkendelse af  

 ligningsrådet meddele følgende anvisninger om vurdering af ejerlejligheder.
1. I henhold til tinglysningsanordningens § 10a skal  

 der forinden eller samtidig med tinglysning af det første skøde til  

 tinglysningsdommeren indleveres en anmeldelse om ejendommens opdeling i  

 ejerlejligheder.
Med denne anmeldelse følger til brug for  

 vurderingsmyndighederne en fortegnelse over ejerlejlighederne og et kort over  

 hver enkelt lejlighed.
I fortegnelsen er angivet:
 De i anmeldelsen indeholdte oplysninger registreres af  

 oppebørselsmyndigheden i tilslutning til dennes register over selvstændige  

 faste ejendomme og videregives derefter til vurderingsrådet.
 Reglerne om ejerlejligheder kan ifølge ejerlejlighedslovens § 1, stk. 2,  

 anvendes ikke blot på beboelseslejligheder, men også på butikker, kontorer,  

 lagerlokaler og enkelte værelser samt andre særskilt afgrænsede husrum.
2. Efter vurderingslovens § 8, stk. 2, anses  

 ejerlejligheder som selvstændige faste ejendomme, når der er sket anmeldelse  

 til tinglysningsmyndighederne af ejendommens opdeling i ejerlejligheder, med  

 mindre anmeldelsen afvises.
Heraf følger at de enkelte lejligheder, uanset om  

 de er afhændet eller ej, skal vurderes særskilt ved den første almindeligs  

 vurdering eller årsomvurdering efter anmeldelsen, og de kan til enhver tid  

 uden for de almindelige vurderinger og årsomvurderinger begæres optaget til  

 vurdering i medfør af § 4. Der skal indgives særskilt vurderingsskema for  

 hver enkelt ejerlejlighed, uanset om den er afhændet eller ej.
 Da ejendommen i sin helhed er opdelt i ejerlejligheder, kan der ikke  

 foretages særskilt ansættelse af fællesrum, fællesarealer,  

 fællesinstallationer m.v., men værdien heraf medregnes under ansættelsen af  

 de enkelte ejerlejligheder.
 3. Ved vurderingen ansættes for hver enkelt  

 ejerlejlighed ejendomsværdi, grundværdi og fradrag i grundværdien for  

 forbedringer efter samme regler som for andre selvstændige faste ejendomme,  

 og der foretages eventuelt fornødne fordelinger af ansatte værdier.
a.
Ved ansættelsen af ejendomsværdien, der skal ske på grundlag af værdien  

 i handel og vandel, må vurderingsrådene støtte sig til salgspriserne for  

 handlede ejerlejligheder.
Disse vil fremgå af de til vurderingsrådene  

 udsendte salgslister.
Den omstændighed, at en ejendom opdeles i  

 ejerlejligheder, ændrer ikke lejernes rettigheder, idet lejelovens regler om  

 opsigelsesforbud og lejestop er gældende for udlejede ejerlejligheder.
Der må  

 ved ansættelsen af ejendomsværdien for udlejede ejerlejligheder tages hensyn  

 hertil.
b.
Grundværdien.
På vurderingsskemaerne er for den enkelte ejerlejlighed  

 anført et grundareal fremkommet ved fordeling af den oprindelige ejendoms  

 grundareal efter fordelingstallene i henhold til ejerlejlighedslovens § 2,  

 stk. 1. Denne fordeling af grundarealet er foretaget af praktiske og  

 statistiske grunde, men de ved fordelingen fremkomne arealer kan ikke  

 benyttes som grundlag for ansættelsen af grundværdien for den enkelte  

 ejerlejlighed, idet man ikke kan gå ud fra, at de i henhold til  

 normalvedtægten fastsatte fordelingstal vil være et rigtigt udtryk for  

 forholdet mellem de enkelte ejerlejligheders grundværdier.
I denne  

 forbindelse skal man understrege, at summen at grundværdierne for de enkelte  

 ejerlejligheder i en ejendom ikke på forhånd kan forventes at ville svare  

 til, hvad grundværdien måtte antages at ville være blevet, såfremt hele den  

 på ejerlejligheder opdelte grund var blevet vurderet under et.
Da der ikke vil forekomme salg af ubebyggede grunde til enkelte  

 ejerlejligheder, vil vurderingsrådene ved ansættelsen af grundværdien ikke  

 kunne finde direkte støtte i salgspriser for ubebyggede grunde.  

 Vurderingsrådet kan imidlertid ved ansættelsen støtte sig til de grundpriser  

 pr. kvm. etageareal, der opnås ved salg af grunde til forskellig anvendelse  

 (beboelse, butikker, kontorer m.v.) i kvarteret eller området.
Ved  

 anvendelsen af de konstaterede grundpriser må der tages hensyn til  

 ejerlejlighedens beliggenhed inden for ejendommen (etage, forhus eller  

 baghus), til udsigtsforhold, solorientering m.v. samt til størrelsen og arten  

 af eventuelt grundareal hørende til ejerlejligheden (have, parkeringsareal  

 m.v.). Særligt bemærkes, at de til erhvervsformål benyttede butikslokaler og  

 eventuelt tillige kontorlokaler og lign. må antages at have en højere  

 grundværdi pr. kvm. etageareal end ejerlejligheder til beboelse i samme  

 ejendom.
I øvrigt vil der ofte kunne opnås en vis kontrol med rimeligheden af de  

 foretagne grundværdiansættelser ved et skøn over, om man ud fra ansættelsen  

 af ejendomsværdien og grundværdien når frem til en passende forskelsværdi  

 (bygningsværdi) for den enkelte ejerlejlighed efter dennes alder, etageareal,  

 indretning m.v.
Det bemærkes, at den særlige metode til beregning af  

 bruttoetageareal for ejerlejligheder sædvanlig vil medføre et mindre  

 etageareal end den af vurderingsmyndighederne benyttede metode.
c.
Fradrag i grundværdien for forbedringer ansættes for den enkelte  

 ejerlejlighed efter reglerne i vurderingslovens afsnit D.
Fradrag, der var  

 givet før en ejendoms opdeling i ejerlejligheder, kan i almindelighed  

 fordeles på de enkelte ejerlejligheder efter forholdet mellem de enkelte  

 ejerlejligheders etageareal.
d.
Fordeling af ansatte værdier foretages i fornødent omfang efter samme  

 regler som for andre faste ejendomme, jfr. navnlig ligningsdirektoratets  

 cirkulære af 8. juni 1965 om den 13. alm. vurdering, punkt I, 6, om  

 dækningsafgift af visse erhvervsejendomme samt punkt 7, næstsidste stk., om  

 fordeling af en udstykket ejendoms forskelsværdi på de udstykkede ejendomme  

 med henblik på fordeling af den fikserede ejendomsskyld.
 4. Ved ejendommenes indførelse i  

 vurderingsfortegnelsen anføres for hver enkelt ejerlejlighed - foruden  

 oplysning om ejerens navn - de ovenfor under 1, a-d anførte oplysninger.  

 Ejerlejlighederne indføres i vurderingsfortegnelsen i rækkefølge efter  

 matrikelnummer (eventuelt gade og husnummer) samt ejerlejlighedsnummer.  

 Ejerlejlighederne markeres i benyttelsesrubrikken med følgende koder:
21: udelukkende beboelse, 22: beboelse og forretning, 23: udelukkende forretning.
 5. Dette cirkulære udsendes til vurderingsformændene i  

 det fornødne antal eksemplarer til fordeling blandt vurderingsrådenes  

 medlemmer.
 Statens ligningsdirektorat, den 9.  

 januar 1967.
A.
Begtrup.
 Bilag.
 Lov nr. 199 af 8. juni 1966 om ejerlejligheder.
 (Udelades her).
