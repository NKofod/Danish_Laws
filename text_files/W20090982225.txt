Arbejdede ekstravagter som vikar på samme dage som afholdelse af kursus, tab af arbejdsindtægt, VEU-godtgørelse, arbejdsgivers ret til refusion Ankenævnet har behandlet AAs klage på møde den 11. marts 2009.
Nævnet traf denne A F G Ø R E L S E AA er berettiget til refusion svarende til VEU-godtgørelse for NNs deltagelse i kurset Omsorg for personer med demens i perioden fra den 2. september 2008 til den 4. september 2008 og den 18. september 2008 under forudsætning af, at NN opfylder de øvrige betingelser herfor.
 Ankenævnet ændrer således A-kassens afgørelse af den 15. december 2008.
B E G R U N D E L S E Ankenævnet har lagt til grund, at  NN er ansat ved AA som SoSu hjælper,  den normale arbejdstid for NN s aftenvagter var fra kl. 15.30 til kl. 23.45,  NN er endvidere ansat ved AA som timelønnet vikar,  der var ingen fast arbejdstid for vikaransættelsen,  NN i perioden fra den 2. september 2008 til den 4. september 2008 og den 18. september 2008 deltog i AMU splitkurset Omsorg for personer med demens,  NN ifølge lønseddel for september måned 2008 modtog sædvanlig aflønning for sin beskæftigelse på 29,25 timer om ugen,  NN ifølge lønseddel for oktober måned 2008 modtog aflønning 34 ekstratimer optjent i september måned,  NN ifølge mødeskema havde normale arbejdstid fra kl. 8.30 til kl. 16.45 fra den 2. september 2008 til den 4. september 2008 og den 18. september 2008,  NN i perioden fra den 2. september 2008 til den 4. september 2008, den 17. september 2008 og den 18. september 2008 ikke udførte sit arbejde i sin planlagte vagt fra kl. 8.30 til kl. 16.45 men fik løn herfor, og  NN i perioden fra den 2. september 2008 til den 4. september 2008, og den 18. september 2008 udførte arbejde i ekstra vagter og fik løn herfor i overensstemmelse med lokalaftale om timebetaling ved ekstravagter.
 Beskæftigede lønmodtagere, selvstændige erhvervsdrivende og ledige med ret til selvvalgt uddannelse, som deltager i uddannelse, har ret til godtgørelse for tab af indtægt eller arbejdsmulighed som følge af deltagelsen.
Arbejdsgivere, der efter aftale med deltageren udbetaler sædvanlig løn under uddannelsen, har ret til refusion.
Refusionen svarer til den godtgørelse, som deltageren ville have været berettiget til.
 Efter mødeskema havde AA ændret NNs arbejdstid i perioden fra den 2. september 2008 til den 4. september 2008 samt den 18. september 2008, således at arbejdstiden var fra kl. 8.30 til kl. 16.45.
 Der var således enighed om, at NN s arbejdstid på de pågældende dage var fra kl. 8.30 til kl. 16.45.
 På baggrund heraf anses NN for at have normal arbejdstid fra kl. 8.30 til kl. 16.45 i perioden fra den 2. september 2008 til den 4. september 2008 samt den 18. september 2008.
 Idet NN var fritaget fra at arbejde under sin kursusdeltagelse på disse dage og idet AA betalte normal løn for denne periode, har AA krav på refusion af VEU-godtgørelse for disse dage.
 AA har oplyst, at alle medarbejdere var ansat både som fastansatte månedslønnede og som timelønnede vikarer, og at dette var i overensstemmelse med lokalaftale med A-kassen.
 Det forhold, at NN faktisk udførte arbejde i tidsrummet fra kl. 16.45 til kl. 23.45 i perioden fra den 2. september 2008 til den 4. september 2008 samt den 18. september 2008, kan ikke føre til et andet resultat.
 Ankenævnet har lagt vægt på, at arbejde i tidsrummet fra kl. 16.45 til kl. 23.45 og aflønning herfor var ifølge timelønnet vikaransættelse i overensstemmelse med lokalaftale, og dermed ikke vedrørte NN s fritagelse for sin beskæftigelse som fastansat SoSu hjælper.
 Det skal bemærkes, at ankenævnet alene har taget stilling til AAs ret til refusion på baggrund af NNs indtægtstab, og ikke om NN i øvrigt opfylder betingelserne for ret til VEU-godtgørelse.
R E G L E R Ankenævnet henviser til  §§ 4, stk. 1 og 9 i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007, og  §§ 7, stk. 1 og 14, stk. 1 i Undervisningsministeriets bekendtgørelse nr. 1362 af 5. december 2007 om godtgørelse ved deltagelse i erhvervsrettet voksen- og efteruddannelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra a-kassen.
På ankenævnets vegne ff fuldmægtig Der kan læses om afgørelsens retlige grundlag på de følgende sider.
 Kopi til:
Regler Lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007 § 4. Under deltagelse i uddannelse, der er omfattet af § 3, kan beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, stk. 1, nr. 3, opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.
 Stk. 2. Der kan ikke opnås godtgørelse efter stk. 1 i følgende tilfælde:
 1) Hvis der er ret til løn fra en arbejdsgiver under uddannelsen som følge af en uddannelsesaftale, indgået i henhold til lov.
 2) Hvis der er adgang til at opnå godtgørelse fra andre godtgørelsesordninger.
 Stk. 3. Godtgørelsen udgør ved fuldtidsundervisning pr. undervisningsuge et beløb svarende til dagpengenes højeste beløb for en uge, jf. § 47 i lov om arbejdsløshedsforsikring m.v.
 Stk. 4. Ved deltidsundervisning beregnes godtgørelsen i forhold til antallet af undervisningstimer.
Stk. 5. For deltagere, der har et delvist tab af indtægt eller arbejdsmulighed, nedsættes godtgørelsen forholdsmæssigt.
Det er en betingelse for at oppebære godtgørelse, at deltagerens tab af indtægt eller arbejdsmulighed vedrører den pågældende beskæftigelse.
 Stk. 6. Undervisningsministeren kan fastsætte nærmere regler om godtgørelse.
§ 9. For beskæftigede lønmodtagere kan godtgørelse i henhold til §§ 4 og 5 udbetales til arbejdsgiveren i tilfælde, hvor der er truffet aftale om, at arbejdsgiveren fortsætter med at udbetale sædvanlig løn under uddannelsen.
Beløbet svarer til den godtgørelse, som en deltager kunne have fået udbetalt efter §§ 4 og 5. Beløbet kan dog højst udgøre et beløb, der svarer til arbejdsgiverens lønudgifter til en deltager under dennes uddannelse.
Undervisningsministeriets bekendtgørelse nr. 1362 af 5. december 2007 om godtgørelse ved deltagelse i erhvervsrettet voksen- og efteruddannelse § 7. Beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, som deltager i uddannelse efter § 1, stk. 2, har ret til godtgørelse for tab af indtægt eller arbejdsmulighed som følge af deltagelsen, jf. dog § 3 og § 8.
 Stk. 2. Som indtægt efter stk. 1 regnes arbejdsfortjeneste som lønmodtager eller selvstændig erhvervsdrivende.
 § 12. Godtgørelse kan kun udbetales for den tid, som deltageren har deltaget i undervisningen, jf. dog stk. 2-7.
Stk. 2. En deltager, som har ret til godtgørelse efter reglerne i kapitel 3, har ret til godtgørelse, hvis uddannelsen afbrydes på grund af uforudsete forhold på uddannelsesstedet.
Godtgørelse kan alene udbetales for den første dag, undervisningen har været indstillet.
Stk. 3. En deltager i et længerevarende uddannelsesforløb, som har ret til godtgørelse efter reglerne i kapitel 3, har også ret til godtgørelse, når uddannelsesstedet er lukket på grund af ordinære ferieperioder på arbejdsmarkedet.
Retten til godtgørelse gælder ligeledes i perioder med uddannelsespraktik.
Det er en betingelse, at uddannelsesforløbet har en varighed af normalt mindst 6 uger, og at der ligger undervisningsdage både før og efter ferieperioden.
 Stk. 4. Godtgørelse efter stk. 3 fratrækkes hævet feriegodtgørelse, feriedagpenge eller godtgørelse for særlige feriefritimer.
Stk. 5. Holder uddannelsesstedet lukket for undervisning den 1. maj, Grundlovsdag eller fredagen efter Kr.
Himmelfartsdag, har dagpengeberettigede ledige deltagere, som har ret til godtgørelse efter reglerne i kapitel 3, ret til godtgørelse for disse dage.
 Stk. 6. Til en ledig dagpengeberettiget deltager, som har ret til godtgørelse efter reglerne i kapitel 3, og som på grund af deltagelsen mister indtægt for søgnehelligdage i uddannelsesperioden, udbetales der godtgørelse for sådanne dage.
Stk. 7. En deltager, der har ret til godtgørelse efter reglerne i kapitel 3, har ret til godtgørelse, hvis deltageren ikke har deltaget i undervisningen på grund af indkaldelse til en jobsamtale eller lægeundersøgelse eller indkaldelse til session.
Godtgørelse udbetales for den dag, samtalen, lægeundersøgelsen eller sessionen har fundet sted.
 § 13. For deltagere, der har et delvist tab af indtægt eller arbejdsmulighed, fordi de er i delvis beskæftigelse under uddannelsen, reduceres godtgørelsen med det antal timer, i hvilke beskæftigelsen udføres.
§ 14. Arbejdsgivere, der efter aftale med deltageren udbetaler sædvanlig løn under uddannelsen, har ret til refusion.
Refusionen svarer til den godtgørelse, som deltageren ville have været berettiget til efter kapitlerne 3, 4 og 5. Refusionen kan dog ikke være højere end den løn, arbejdsgiveren udbetaler under uddannelsen.
 Stk. 2. Hvis godtgørelsen er højere end lønnen, udbetales forskellen til deltageren.
 Stk. 3. Arbejdsgivere, der udbetaler løn for fuld arbejdstid til deltagere, der ellers er deltidsbeskæftigede, har ret til refusion efter stk. 1 og 2.
