Nr BSF 26 Forslag til folketingsbeslutning om opretholdelse af færgerne »Peder  

 Paars« og »Niels Klim« på Kalundborg-Århus-overfarten Fremsat af Tommy Dinesen (SF) Margrete Auken (SF) Aage Frandsen (SF) Ole  

 Henriksen (SF) Ingerlise Koefoed (SF) Bjørn Poulsen (SF) den 8. november 1989 Det pålægges regeringen ikke at sælge og flytte færgerne »Peder Paars« og »Niels Klim« fra Kalundborg-Århus-overfarten, før  

 de faste forbindelser på Storebælt står færdige.
Bemærkninger til forslaget Det har skabt uro og usikkerhed i færgebyerne Kalundborg og Århus og i de  

 omkringliggende kommuner, at regeringen har planlagt at sælge de to store  

 færger »Peder Paars« og »Niels Klim«.
Det har endvidere  

 vist sig, at regeringen har planer om at overføre salgssummen fra færgerne  

 til en nyprojekteret havneterminal og nye færger på  

 Helsingborg-Helsingør-overfarten.
Altså: Man sælger næsten nye færger til det  

 halve af, hvad man har givet for dem, og afgiver ordre på nye - til en høj  

 pris - som skal indsættes på en anden rute.
Det kan kun være værfterne og  

 køberen af »Peder Paars« og »Niels Klim«, der tjener  

 herpå.
Samfundet (skatteborgerne) betaler regningen.
Argumenterne for salget har været, at færgerne har for stor  

 passagerkapacitet, nemlig 2.000 personer.
Hertil kan fremføres, at da  

 Folketinget vedtog byggeriet af færgerne, havde DSB mange planer med disse  

 skibe, som byggede på, at passagerer, som skulle til Øst- og Nordjylland og  

 omvendt, med fordel skulle kunne benytte færgerne og tilsluttede  

 togforbindelser.
Denne fordel udnyttes ikke, da det viser sig, at  

 passagererne, hvis ikke de udtrykkeligt anmoder derom, automatisk bliver  

 sendt over Korsør-Nyborg.
 På et møde arrangeret af Nordvestsjællands Udviklingsselskab, hvori  

 repræsentanter for 12 kommunalbestyrelser og Vestsjællands Amtsråd samt  

 medlemmer af Folketingets Trafikudvalg deltog, kom det frem, at betydningen  

 af at bibeholde færgerne er meget stor for området.
Togstrækningen Kalundborg-København har ligeledes meget stor betydning for  

 de mange hundrede pendlere, som har arbejde eller videreuddanner sig i  

 hovedstadsområdet.
En indskrænkning i toggangen ved salg af de omtalte færger  

 vil også få stor betydning for det nordvestsjællandske område.
Der er heller  

 ingen tvivl om, at færdiggørelsen af Storebæltsbyggeriet vil ramme området  

 med en negativ virkning, når der i fremtiden skal placeres industri og  

 boliger.
 Ruten Århus-Kalundborg havde eksempelvis i 1988 508.500  

 landgangspassagerer, 267.000 personbiler, 634 busser samt 326.955  

 lastbilenheder.
 Det har endvidere været fremført, at rutens overskud har været på 25 mio.  

 kr. i 1988.
 Men ifølge udregninger foretaget af uvildige eksperter var rutens overskud  

 i 1988 derimod 51,9 mio. kr., fordi DSB's interne afregninger kun tilskrives  

 ruten med 40 kr. pr. passager.
Folketingets Trafikudvalg modtog i oktober 1989 en deputation bestående af  

 borgmestre og embedsmænd fra henholdsvis Kalundborg og Århus.
Ved den  

 lejlighed udtrykte borgmester Aage Brejnrod, Kalundborg, og borgmester  

 Thorkild Simonsen, Århus, samstemmende, at de helt klart var af den  

 opfattelse, at der var en mundtlig aftale om, at færgerne skulle fortsætte,  

 indtil Storebæltsbyggeriet var tilendebragt, så de to amter kan få ordentlige  

 betingelser og tid til omstillingen.
Kalundborg befinder sig i forvejen i en meget vanskelig situation med en  

 meget høj arbejdsløshedsprocent, når Carmen Clairoll lukker og 400 ansatte  

 sendes på gaden.
Det giver bl.a.
Kvindeligt Arbejderforbund en  

 arbejdsløshedsprocent på 60.
 Endelig skal det nævnes, at der helt sikkert ville blive muligheder for  

 forøgede indtægter på de to færger, hvis man fulgte de forslag, som har været  

 fremsendt til Trafikudvalget fra skibsførere og maskinmestre på færgerne.  

 Forslagene går ud på at fjerne de underste saloner til fordel for en  

 forhøjelse af øverste bildæk, hvorved man kunne få plads til at tage  

 lastbiler, trailere samt containere på to dæk.
Herved kunne der blive plads til nye saloner til 1.100 passagerer, hvilket  

 er samme kapacitet, som de to tidligere prinsessefærger havde.
Der er behov  

 for kapacitet til overførsel af flere lastbilenheder, idet ruten i dag må  

 melde udsolgt især på natafgange, hvilket betyder forringede  

 indtjeningsmuligheder.
 Der er således ingen tvivl om, at rutens økonomi kan forbedres, idet meget  

 tyder på, at man ved en ombygning og en bedre markedsføring af ruten vil  

 indtjene lige så meget som ved salg af færgerne.
Beslutningsforslag Det pålægges regeringen ikke at sælge og flytte færgerne »Peder Paars« og »Niels Klim« fra Kalundborg-Århus-overfarten, før  

 de faste forbindelser på Storebælt står færdige.
