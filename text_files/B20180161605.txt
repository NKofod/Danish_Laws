Bekendtgørelse om videregivelse af oplysninger fra Sundhedsdatastyrelsens Lægemiddeladministrationsregister I medfør af § 11, stk. 3, i lov om apoteksvirksomhed, jf. lovbekendtgørelse nr. 801 af 12. juni 2018, fastsættes:
 § 1. Denne bekendtgørelse regulerer Sundhedsdatastyrelsens adgang til at videregive oplysninger fra Sundhedsdatastyrelsens Lægemiddeladministrationsregister til administrative formål.
 Stk. 2. Videregivelse efter bestemmelserne i bekendtgørelsen sker i overensstemmelse med reglerne i Europa-Parlamentets og Rådets forordning nr. 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger og databeskyttelsesloven således, at der alene må videregives relevante oplysninger, når det er nødvendigt med henblik på sikring af fødevare- og patientsikkerhedsmæssige formål.
 Stk. 3. Adgangen til at videregive oplysninger efter §§ 2-9 og §§ 11-17 samt at give indsigt efter §§ 10 og 18 omfatter alle data i Lægemiddeladministrationsregisteret, herunder oplysninger indberettet til registeret før ikrafttræden af denne bekendtgørelse.
Kapitel 1 Videregivelse af oplysninger om receptudsteders ordinationer m.v.
Regelmæssig videregivelse af oplysninger § 2. Sundhedsdatastyrelsen kan til Fødevarestyrelsen videregive oplysninger fra Lægemiddeladministrationsregisteret om dyrlægers ordination af lægemidler med henblik på, at oplysningerne kan indgå i et register over anvendelse, udlevering og ordinering af lægemidler til brug for vurdering af hensigtsmæssigheden af konkrete receptudstederes ordinationer.
 § 3. Sundhedsdatastyrelsen kan til Fødevarestyrelsen videregive oplysninger fra Lægemiddeladministrationsregisteret om dyrlægers ordination af afhængighedsskabende og antipsykotiske lægemidler med henblik på Fødevarestyrelsens tilsyn med dyrlægers ordination af de pågældende lægemidler, herunder vurdering af hensigtsmæssigheden af konkrete receptudstederes ordinationer.
Videregivelse af oplysninger efter anmodning § 4. Sundhedsdatastyrelsen kan til regioner videregive oplysninger fra Lægemiddeladministrationsregisteret om lægers, tandlægers og behandlerfarmaceuters ordination af lægemidler.
Oplysningerne må kun videregives med henblik på at fremme rationel lægemiddelanvendelse eller med henblik på en vurdering af hensigtsmæssigheden af konkrete receptudstederes ordinationer.
 § 5. Sundhedsdatastyrelsen kan til Styrelsen for Patientsikkerhed videregive oplysninger fra Lægemiddeladministrationsregisteret om lægers, tandlægers og behandlerfarmaceuters ordination af lægemidler med henblik på vurdering af hensigtsmæssigheden af konkrete receptudstederes ordinationer.
§ 6. Sundhedsdatastyrelsen kan til Lægemiddelstyrelsen videregive oplysninger om apotekers opsplitning af lægemidler til veterinær brug.
Oplysningerne må kun videregives med henblik på vurdering af hensigtsmæssigheden af konkrete apotekers opsplitning af lægemidlerne.
§ 7. Sundhedsdatastyrelsen kan til andre offentlige myndigheder videregive oplysninger fra Lægemiddeladministrationsregisteret om læger, tandlæger, dyrlægers og behandlerfarmaceuters ordination af lægemidler.
Oplysningerne må kun videregives, hvis ganske særlige hensyn taler for det, og disse hensyn vejer væsentligt tungere end hensynet til receptudstederen.
Tilgang til oplysninger § 8. Sundhedsdatastyrelsen kan til en region give brugeradgang til Lægemiddeladministrationsregisterets oplysninger om regionens lægers og tandlægers ordination af lægemidler.
Brugeradgangen og oplysningerne, som der gives adgang til, må kun anvendes med henblik på at fremme rationel lægemiddelanvendelse eller med henblik på en vurdering af hensigtsmæssigheden af konkrete receptudstederes ordinationer.
 § 9. Oplysninger, der identificerer patienten, må ikke videregives efter §§ 2-9.
Receptudsteders adgang til egen acces § 10. Sundhedsdatastyrelsen kan i overensstemmelse med artikel 15 i Europa-Parlamentets og Rådets forordning nr. 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger og databeskyttelsesloven give en receptudsteder indsigt i oplysninger fra Lægemiddeladministrationsregisteret om den pågældendes egne ordinationer af lægemidler.
Kapitel 2 Videregivelse af oplysninger om borgeres CPR-numre og andre patienthenførbare oplysninger samt eventuelt også oplysninger om receptudsteder m.v.
Regelmæssig videregivelse af oplysninger § 11. Sundhedsdatastyrelsen kan til Styrelsen for Patientsikkerhed videregive oplysninger fra Lægemiddeladministrationsregisteret om ordination af afhængighedsskabende og antipsykotiske lægemidler med henblik på Styrelsen for Patientsikkerheds tilsyn med receptudstederes ordinationer.
Videregivelse af oplysninger efter anmodning § 12. Sundhedsdatastyrelsen kan til Styrelsen for Patientsikkerhed videregive oplysninger fra Lægemiddeladministrationsregisteret om ordination af alle lægemidler med henblik på Styrelsen for Patientsikkerheds vurdering af konkrete receptudstederes ordinationer.
 Stk. 2. Sundhedsdatastyrelsen kan til Styrelsen for Patientsikkerhed i tilfælde, hvor der ikke længere verserer en tilsynssag på en konkret sundhedsperson, videregive oplysninger fra Lægemiddeladministrationsregisteret om sundhedspersonens ordinationer af alle lægemidler med henblik på Styrelsen for Patientsikkerheds vurdering af politianmeldelse af sundhedspersonen efter § 75 i lov om autorisation af sundhedspersoner og om sundhedsfaglig virksomhed.
 § 13. Sundhedsdatastyrelsen kan til Styrelsen for Patientklager videregive oplysninger fra Lægemiddeladministrationsregisteret om ordination af lægemidler med henblik på Styrelsen for Patientklagers klagesagsbehandling.
 § 14. Sundhedsdatastyrelsen kan til Patienterstatningen videregive oplysninger fra Lægemiddeladministrationsregisteret om ordination af lægemidler med henblik på behandling af en sag om patientskadeerstatning.
 § 15. Sundhedsdatastyrelsen kan til Lægemiddelstyrelsen videregive oplysninger fra Lægemiddeladministrationsregisteret om ordination af lægemidler i særlige tilfælde, hvor det er nødvendigt af hensyn til patientens lægemiddelbehandling.
 Stk. 2. Sundhedsdatastyrelsen kan til Lægemiddelstyrelsen videregive oplysninger fra Lægemiddeladministrationsregisteret om ordination af cannabisslutprodukter, jf. lov om forsøgsordning med medicinsk cannabis, til brug for beregning af tilskud til køb af cannabisslutprodukter foretaget i 2018 på danske apoteker.
 § 16. Sundhedsdatastyrelsen kan til regioner og kommuner som behandlingsansvarlig myndighed videregive oplysninger fra Lægemiddeladministrationsregisteret om ordination af lægemidler i ekstraordinære situationer, hvor det for regioner og kommuner er nødvendigt at komme i kontakt med patienten eller pårørende til en afdød patient.
 § 17. Sundhedsdatastyrelsen kan til Arbejdsmarkedets Erhvervssikring udlevere oplysninger fra Lægemiddeladministrationsregistret om ordination af lægemidler i særlige tilfælde, hvor det er nødvendigt til brug for Arbejdsmarkedets Erhvervssikrings sagsbehandling.
 Stk. 2. Sundhedsdatastyrelsen kan til Ankestyrelsen udlevere oplysninger fra Lægemiddeladministrationsregisteret om ordination i særlige tilfælde, hvor det er nødvendigt for Ankestyrelsens behandling af klagesager.
Patienters adgang til egen acces § 18. Sundhedsdatastyrelsen kan i overensstemmelse med artikel 15 i Europa-Parlamentets og Rådets forordning nr. 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger og databeskyttelsesloven give en patient indsigt i oplysninger fra Lægemiddeladministrationsregisteret om ordinationer af lægemidler til den pågældende.
Ikrafttræden § 19. Bekendtgørelsen træder i kraft den 1. januar 2019.
 Stk. 2. Bekendtgørelse nr. 1253 af 18. oktober 2016 ophæves.
