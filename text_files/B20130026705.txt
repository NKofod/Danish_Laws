Bekendtgørelse om dyrevelfærdspuljen I medfør af tekstanmærkning nr. 157 ad § 24.21.02. på finansloven for 2013 fastsættes efter bemyndigelse:
Kapitel 1 Ordningens formål og indhold § 1. Dyrevelfærdspuljens formål er gennem tilskud til foreninger at forbedre dyrevelfærden i Danmark.
 § 2. NaturErhvervstyrelsen kan inden for den afsatte bevillingsmæssige ramme give tilskud til projekter, der forbedrer dyrevelfærden i Danmark.
 Stk. 2. NaturErhvervstyrelsen kan give tilsagn til projekter vedrørende:
 1) Transport af syge og tilskadekomne, herreløse eller vilde dyr.
 2) Internater for tilskadekomne, herreløse og vilde dyr.
 3) Oplysningskampagner om dyrevelfærd.
 Stk. 3. Andre typer af projekter kan også modtage tilsagn og tilskud, hvis projektet efter NaturErhvervstyrelsens vurdering forbedrer dyrevelfærden i Danmark.
 § 3. Tilsagn om tilskud kan gives til foreninger, organisationer og lignende, der arbejder for dyrevelfærden i Danmark.
Kapitel 2 Definitioner § 4. I denne bekendtgørelse forstås ved:
 1) Drift af internater: Aktiviteter der knytter sig direkte til dyrenes velfærd, navnlig i form af forbedringer af dyrenes forhold i internaterne samt udvidelse af internatets kapacitet.
 2) Administrative udgifter: Udgifter til kontorhold, husleje, el, varme, vand, alarmer, løn til internatledere og lignende.
Kapitel 3 Administration Myndigheder og kontrol § 5. NaturErhvervstyrelsen træffer afgørelse efter denne bekendtgørelse.
 § 6. NaturErhvervstyrelsen foretager kontrol i forbindelse med administrationen af denne bekendtgørelse.
Ansøgning om tilsagn og tilskud § 7. Ansøgning om tilsagn om tilskud indsendes til NaturErhvervstyrelsen på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
Stk. 2. Ansøgning kan indgives fra den 20. marts og skal være modtaget i NaturErhvervstyrelsen senest den 3. maj.
NaturErhvervstyrelsen kan fastsætte yderligere ansøgningsperioder, der offentliggøres på NaturErhvervstyrelsens hjemmeside senest fire uger før ansøgningsperiodens start.
 Stk. 3. I tilfælde, hvor sidste dag af ansøgningsperioden er en lørdag, søndag mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 4. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet.
 Stk. 5. NaturErhvervstyrelsen kan anmode om yderligere oplysninger i forbindelse med behandlingen af ansøgningen.
Prioritering og afgørelse § 8. NaturErhvervstyrelsen kan give afslag eller delvist afslag på ansøgninger, hvis NaturErhvervstyrelsen vurderer, at det ansøgte projekt ikke i tilstrækkeligt omfang bidrager til at opfylde formålet med ordningen, at effekten af det ansøgte projekt ikke er tilstrækkeligt set i forhold til projektets samlede udgifter, eller at de anslåede tilskudsberettigede udgifter ikke er rimelige.
Stk. 2. Hvis den bevillingsmæssigt afsatte ramme ikke giver mulighed for at imødekomme alle ansøgninger, foretager NaturErhvervstyrelsen en prioritering af ansøgningerne.
Ved prioritering af ansøgningerne lægger NaturErhvervstyrelsen vægt på følgende:
 1) I hvilket omfang projektet falder ind under ordningens formål, herunder den dyrevelfærdsmæssige effekt.
 2) I hvilket omfang projektet kommer dyrene direkte til gode.
 3) Hvor bred en kreds af dyrearter, der tilgodeses med projektet.
 4) Hvor udbredt den dyreart, der søges om tilskud til, er i Danmark.
 5) Hvor veletableret foreningen er.
 6) Hvorvidt foreningen selv tilvejebringer eller forsøger at tilvejebring en del af de nødvendige midler til gennemførelse af projektet.
 Stk. 3. NaturErhvervstyrelsen kan træffe afgørelse om afslag, hvis der som følge af prioriteringen ikke er mulighed for at give fuldt tilskud til projektet, og NaturErhvervstyrelsen vurderer, at projektet som følge heraf ikke vil kunne gennemføres.
Kapitel 4 Betingelser for tilsagn om tilskud § 9. Det er en betingelse for tilsagn om tilskud til et projekt, at 1) ansøgningen er vedlagt en kopi af ansøgers vedtægter, 2) projektet gennemføres i overensstemmelse med tilsagnet, 3) projektet ikke gennemføres med det formål, at ansøger skal opnå et regnskabsmæssigt overskud, 4) ansøger i ansøgningen oplyser, om projektet eller dele heraf er omfattet af EU's udbudsregler eller tilbudslovens regler, samt erklærer, at disse vil blive overholdt, 5) ansøger afgiver de oplysninger, NaturErhvervstyrelsen anmoder om til brug for sagsbehandlingen, 6) ansøger afslutter og afrapporterer eventuelt tidligere projekter, der har modtaget tilskud efter denne bekendtgørelse, inden NaturErhvervstyrelsen giver et nyt tilsagn, 7) projektet afsluttes på det tidspunkt, der er anført i ansøgningen, dog senest et år fra tilsagnsdatoen, medmindre NaturErhvervstyrelsen i særlige tilfælde meddeler dispensation herfra, 8) ansøger indsender accept af tilsagn rettidigt til NaturErhvervstyrelsen, 9) tilsagnshaver indsender opgørelse over betalte tilskudsberettigede udgifter, alle udgiftsbilag og slutrapport rettidigt til NaturErhvervstyrelsen, 10) tilsagnshaver, hvis projektet eller dele heraf er omfattet af EU's udbudsregler eller tilbudslovens regler, holder dokumentation, som dokumenterer, at EU's udbudsregler eller tilbudslovens regler er overholdt, tilgængelig i mindst fem år fra datoen for udbetaling og 11) originale regnskabsbilag holdes tilgængelige i mindst fem år regnet fra datoen for udbetaling af tilskud.
 Stk. 2. NaturErhvervstyrelsn kan fastsætte yderligere betingelser for tilskud i tilsagnet.
Kapitel 5 Tilskudsberettigede projektudgifter og beregning af tilskud § 10. Der kan ydes tilskud til udgifter, der er nødvendige for at gennemføre projektet, og som er direkte relateret til gennemførelsen af projektet.
Stk. 2. NaturErhvervstyrelsen skal godkende udgifterne som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for at gennemføre projektet.
§ 11. De tilskudsberettigede udgifter kan ikke omfatte 1) administrative driftsudgifter, 2) udgifter til aktiviteter, som tilsagnshaver er forpligtet til at gennemføre efter lovgivningen, 3) udgifter til aktiviteter, som allerede løses af offentlige myndigheder, 4) finansierings- og pengeinstitutomkostninger, 5) moms, med mindre denne endeligt bæres af tilsagnshaver, og 6) udgifter, som tilsagnshaver har afholdt, inden NaturErhvervstyrelsen har givet tilladelse til at iværksætte projektet.
 Stk. 2. NaturErhvervstyrelsen kan i særlige tilfælde dispensere fra stk. 1, nr. 6.
 § 12. Tilskuddet kan udgøre op til 100 pct. af de tilskudsberettigede udgifter.
 § 13. Ydes der tilskud til et projekt fra andre myndigheder, institutioner, fonde eller private, nedsætter NaturErhvervstyrelsen tilskuddet efter denne bekendtgørelse, således at det samlede tilskud ikke overstiger 100 pct. af projektets samlede udgifter.
Stk. 2. NaturErhvervstyrelsen kan nedsætte den samlede værdi af de tilskudsberettigede udgifter til et projekt, hvis styrelsen vurderer, at EU's udbudsregler eller tilbudslovens regler ikke er overholdt.
Tilskuddet vil blive nedsat ud fra en vurdering af art og grovhed af overtrædelsen samt ud fra en vurdering af det økonomiske tab for Fødevareministeriet, der vurderes at være forbundet hermed.
Kapitel 6 Ændring af projektet § 14. Ændring af et projekt kan godkendes af NaturErhvervstyrelsen på betingelse af, at ændringen efter NaturErhvervstyrelsens vurdering er i overensstemmelse med projektets formål.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændring af et projekt.
Stk. 3. Ansøgning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
Kapitel 7 Udbetaling af tilskud og afrapportering af projektet § 15. Udbetaling af tilskud sker, når NaturErhvervstyrelsen har modtaget ansøgers accept af tilsagnet.
 Stk. 2. Blanket til accept af tilsagnet sendes til ansøger sammen med tilsagnet.
Stk. 3. NaturErhvervstyrelsen skal have modtaget ansøgers accept af tilsagnet senest 14 dage efter ansøgers modtagelse af tilsagnet.
Hvis NaturErhvervstyrelsen ikke modtager accepten rettidigt, bortfalder tilsagnet automatisk.
 § 16. NaturErhvervstyrelsen overfører tilskuddet til tilsagnshavers NemKonto.
 § 17. Opgørelse over betalte tilskudsberettigede udgifter, alle udgiftsbilag og slutrapport for projektet skal være modtager i NaturErhvervstyrelsen senest tre måneder efter den dato, hvor projektet senest skal være afsluttet.
 § 18. Slutrapport for projektet skal indeholde en beskrivelse af, hvordan projektets aktiviteter er gennemført, herunder hvordan tilskuddet er blevet forbrugt.
Kapitel 8 Underretningspligt § 19. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive erklæring til NaturErhvervstyrelsen om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold at give NaturErhvervstyrelsen skriftlig meddelelse om forhold, der kan medføre bortfald af tilsagn eller tilbagebetaling af tilskud efter § 20.
Kapitel 9 Bortfald af tilsagn og tilbagebetaling af tilskud § 20. Tilsagn om tilskud bortfalder, hvis 1) betingelserne for tilsagn om tilskud ikke er opfyldt, 2) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 3) projektet ikke gennemføres i overensstemmelse med tilsagnet, eller 4) tilsagnshaver ikke overholder sin underretningspligt efter § 19 i denne bekendtgørelse.
Stk. 2. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinker betaling m.v. (Renteloven) fastsatte referencesats med tillæg. rentetillægget udgør dog mindst 50 kr.
 Stk. 3. Uanset stk. 1 kan NaturErhvervstyrelsen opretholde tilsagnet, selvom betingelserne i § 9, stk. 1, nr. 10, ikke er opfyldt, hvis NaturErhvervstyrelsen vurderer, at den manglende opfyldelse af betingelsen ikke er væsentlig.
Kapitel 10 Force majeure § 21. NaturErhvervstyrelsen anerkender følgende begivenheder som force majeure:
 1) Ekspropriation, hvis en sådan ekspropriation ikke kunne forudses på tidspunktet for tilsagnshavers modtagelse af tilsagnet.
 2) En alvorlig naturkatastrofe, der i væsentlig grad har konsekvenser for projektets gennemførelse.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikre sig herimod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure, end de der er nævnt i stk. 1.
Stk. 4. Hvis tilsagnshaver ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 11 Klageadgang § 22. Afgørelser truffet af NaturErhvervstyrelsen kan påklages til Fødevareministeriets Klagecenter.
 Stk. 2. Klagen skal indgives gennem NaturErhvervstyrelsen.
 Stk. 3. Klagen skal være modtaget i NaturErhvervstyrelsen senest fire uger efter modtagelsen af den afgørelse klagen vedrører.
 Stk. 4. NaturErhvervstyrelsen kan genoptage en sag, efter der er indgivet en klage.
Kapitel 12 Ikrafttræden § 23. Bekendtgørelsen træder i kraft den 20. marts 2013.
