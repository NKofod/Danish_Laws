Beretning afgivet af Social- og Indenrigsudvalget den 31. marts 2016 Beretning over Forslag til folketingsbeslutning om anvendelse af tro og love-erklæringer ved genbevilling af hjælpemidler og handicapbiler efter servicelovens §§ 112 og 114 [af Karina Adsbøl (DF) m.fl.]:
1. Udvalgsarbejdet Beslutningsforslaget blev fremsat den 4. februar 2016 og var til 1. behandling den 1. marts 2016. Beslutningsforslaget blev efter 1. behandling henvist til behandling i Social- og Indenrigsudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Dansk HøreCenter.
 Social- og Indenrigsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 2 spørgsmål til social- og indenrigsministeren til skriftlig besvarelse, som denne har besvaret.
2. Politiske bemærkninger Udvalget er enigt om, at brugen af tro og love-erklæringer i forbindelse med genbevilling af hjælpemidler og handicapbiler efter servicelovens §§ 112 og 114 er en fornuftig sagsbehandlingsprocedure.
Tro og love-erklæringer er med til at forenkle sagsbehandlingsprocedurerne i kommunerne, de er afbureaukratiserende, og de er til gavn for borgerne, som oplever en hurtig og rimelig sagsbehandling.
 Kommunerne kan allerede i dag anvende en tro og love-erklæring i forbindelse med genbevilling af hjælpemidler.
 Dette kræver blot, at borgeren har underskrevet en tro og love-erklæring om, at funktionsnedsættelsen i al væsentlighed er uændret, og at behovet for pågældende hjælpemiddel fortsat er eksisterende.
 Udvalget ønsker, at kommunernes brug af tro og love-erklæringer i forbindelse med genbevillinger af hjælpemidler skal understøttes og udbredes yderligere, så kommunerne tilskyndes til at bruge tro og love-erklæringer.
 Udvalget vil derfor bede ministeren om at lade dette indgå som en del af drøftelserne i forbindelse med de kommende forhandlinger om en revision af voksenbestemmelserne i serviceloven.
 Udvalget vil bede ministeren om en tilbagemelding og opfølgning på drøftelserne om, hvordan brugen af tro og love-erklæringer vil blive understøttet fremadrettet, således at kommunerne tilskyndes til at bruge dem.
 Samtidig vil udvalget opfordre regeringen til at øge fokus på de lange sagsbehandlingstider i Ankestyrelsen og udarbejde en plan for, hvad god sagsbehandlingsprocedure og sagsbehandlingsskik er i forhold til genbevilling af hjælpemidler.
 P.u.v.
