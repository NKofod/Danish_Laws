 Vejledning om § 3, stk. 5, i lov om butikstid  

 m.v.
Indledende bemærkninger 1.1.	Butikker skal ifølge lov om butikstid m.v. holdes  

 lukket fra lørdag kl. 17.00 til mandag kl. 6.00, helligdage samt  

 juleaftensdag og grundlovsdag.
Dette kaldes den generelle lukketid.
 1.2.	Fra dette udgangspunkt gælder nogle  

 undtagelsesbestemmelser.
1.3.	Butikker beliggende på eller ved havnearealer er  

 undtaget fra såvel de generelle lukketidsbestemmelser som fra  

 begrænsningerne i salget af øl, vin og spiritus.
Undtagelsen  

 gælder alle butikker uanset sortiment.
1.4.	Spørgsmålet om, hvorvidt en butik er  

 beliggende "på eller ved" havnearealet, beror på en konkret  

 vurdering.
Den endelige afgørelse af bestemmelsens rækkevidde  

 henhører under domstolene.
1.5.	Da lovforslaget blev fremsat i Folketinget undtog  

 bestemmelsen alene butikker beliggende "i havne". Under behandlingen i  

 Folketingets Erhvervsudvalg blev indholdet imidlertid ændret,  

 således at butikker beliggende "på eller ved havnearealet" blev  

 undtaget. Årsagen hertil var, at nogle butikker, der havde hovedparten  

 af deres omsætning fra færgeturister, var beliggende uden for  

 havnearealet.
Det kunne derfor skabe konkurrencemæssige problemer for  

 disse butikker, hvis de ikke blev omfattet af undtagelsesbestemmelsen.
Af de  

 svar, som Folketingets Erhvervsudvalg modtog fra erhvervsministeren,  

 fremgår blandt andet, at bestemmelsen omfatter "alle slags  

 butikker i alle typer havne".
Det fremgår af bemærkningerne i betænkningen fra  

 Folketingets Erhvervsudvalg, at "på eller ved" skal forstås som  

 butikker beliggende på havnearealet eller områder, som  

 støder umiddelbart op til havnearealet.
Bestemmelsen kan således  

 ikke udstrækkes til at gælde for en hel bydel.
Havnearealet  

 omfatter det af havnen ejede, matrikulerede areal.
 1.6.	Erhvervs- og Selskabsstyrelsen har på baggrund af  

 disse bemærkninger og den hidtidige retspraksis på området  

 afgivet en række fortolkningsudtalelser   også i forbindelse med  

 anklagemyndighedens behandling af overtrædelser af bestemmelsen.
1.7.	På denne baggrund er der en række momenter, som  

 styrelsen finder enkeltvis eller i fællesskab kan lægges til  

 grund ved vurderingen af, om en butik ligger "på eller ved"  

 havnearealet.
Men også andre konkrete momenter vil naturligvis kunne  

 indgå i vurderingen, eksempelvis niveauforskelle, særligt anlagte  

 tilgangsveje m.v.
Fortolkningsbidrag 2.1.	Erhvervs- og Selskabsstyrelsen har i sin fortolkning lagt  

 vægt på, om butikkerne støder direkte op til  

 havnearealet, eller om der er direkte indkørsel til butikken fra  

 havnearealet.
Selv om butikker opfylder disse betingelser, må de ikke ligge  

 langt væk fra havnearealet.
Efter styrelsens opfattelse indebærer  

 det, at afstanden fra havnearealet til butikkens indgang ikke kan overstige  

 ca. 100 meter.
 Butikker, der ligger i 2. række fra havnen, kan ikke benytte  

 bestemmelsen.
2.2.	Der må efter styrelsens opfattelse ikke være  

 barrierer, der hindrer en naturlig forbindelse mellem butikken og  

 havnearealet.
Barrierer kan eksempelvis være jernbanearealer,  

 plankeværker, hegn, volde eller lignende, eller veje, der ligger ude af  

 niveau, eller som er forsynet med en form for fysisk adskillelse mellem  

 vejbanerne.
 2.3.	Det kan have betydning, om butikken er orienteret mod  

 havnen, herunder hvordan indgang, facade, vinduer m.v. er placeret i forhold  

 til havnearealet.
 2.4.	I visse byer med et langstrakt havneareal vil der  

 være flere butikker   også supermarkeder   der vil kunne benytte  

 bestemmelsen.
Retspraksis 3.1.	Siden loven trådte i kraft, er der truffet et  

 begrænset antal byretsafgørelser vedrørende  

 "havnebestemmelsen". I denne vejledning skal kort omtales de  

 afgørelser, hvor præmisserne har betydning for fortolkningen af  

 "havnebestemmelsen".
3.2.	Den 8. december 1997 blev en butik i Holbæk  

 idømt en bøde på 5.000 kr.
Retten fandt, at butikken ikke  

 kan siges at være beliggende "ved havneareal", da butikkens  

 indgang vender ud mod hovedgaden, og der ikke er en direkte indgang fra  

 havnesiden.
Der lægges tillige vægt på, at butikkens facade  

 vender ud mod hovedgaden, at der ingen egentlige butiksruder er ud mod  

 havnesiden, og at der er to veje mellem butikken og havnearealet.
Endelig  

 lægges der vægt på, at adgangsvejen fra havnesiden er  

 karakteriseret ved en niveauforskel, og afstanden fra butiksindgangen og til  

 havnearealet er over 180 meter.
3.3.	Den 13. maj 1998 blev en butik i Nyborg frifundet.
Retten  

 fandt, at butikken er placeret på et areal, der støder  

 umiddelbart op til havnearealet.
Der lægges herved vægt på,  

 at butikken har facade og butiksindgang mod en vej, der går omtrent  

 vinkelret på "strandvejen", og at facaden og indgangen er  

 klart synlig fra en del af havnen.
Endvidere er den eneste adskillelse mellem  

 havnearealet og det areal, som butikken ligger på,  

 "strandvejen", og afstanden imellem de to matrikelnumre er 26,75  

 meter.
3.4.	Den 20. maj 1998 blev en butik i Assens idømt en  

 bøde på 800 kr.
Retten fandt, at butikken ikke kan siges at  

 være beliggende " ved havneareal", da man ikke fra  

 havnearealet kan se butikken, ligesom man ikke fra butikken kan se selve  

 havnen, samt at der er tre tværgående veje mellem havnearealet og  

 butikken.
Endelig lægges tillige vægt på, at afstanden fra  

 havnearealet til butikken er mere end 100 meter, og at der ikke er direkte  

 indkørsel til butikken fra havnearealet.
Sanktioner 4.1.	En række butikker har benyttet bestemmelsen til at  

 prøve lovens grænser af, og ofte på en måde, som  

 åbenbart ikke står i forhold til butikkens placering i forhold  

 til havnearealet.
 Misbrug af bestemmelsen kan efter omstændighederne være en  

 grov overtrædelse af lovens § 2, hvilket udover almindelig  

 bødestraf kan medføre, at retten kan frakende den  

 pågældende butiksindehaver retten til at sælge øl,  

 vin og spiritus   også i den almindelige åbningstid.
