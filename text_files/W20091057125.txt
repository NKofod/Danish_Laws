Ankestyrelsens principafgørelse 25-09 om arbejdsskade - ulykke - arbejdsskadebegrebet - pludselig hændelse - påvirkning - personskade - årsagssammenhæng Resume:
Vurderingen af, om der er tale om en ulykke, må foretages ud fra en samlet vurdering af alle tre momenter i ulykkesbegrebet (personskade - pludselig hændelse/påvirkning - årsagssammenhæng). Dette stiller særlige krav til oplysningsgrundlaget i forhold til, hvilket faktum, der skal lægges til grund og prøves.
En pludselig hændelse/påvirkning kan anses for at være årsag til en skade, når der er en biologisk naturlig og logisk forklaring på, at skaden opstod, som følge af en hændelse eller en påvirkning på arbejdet.
Der skal fortsat være en medicinsk årsagssammenhæng mellem en påvirkning og en skade.
Det betyder, der ikke kan ske anerkendelse, hvis den beskrevne hændelse/påvirkning ikke er egnet til at medføre en given skade, eller at påvirkningen ikke skyldes arbejdet eller de forhold, hvorunder det foregår.
Ankestyrelsen har i principielt møde behandlet et antal sager om ulykkesbegrebet i lov om Arbejdsskadesikring med henblik på en yderligere præcisering af, hvornår en personskade forårsaget af en pludselig hændelse eller påvirkning, kan anerkendes som en ulykke.
 I de konkrete sager, lagde Ankestyrelsen vægt på, om de beskrevne hændelsesforløb havde forårsaget de beskrevne fysiske eller psykiske skader, og det dermed fandtes tilstrækkeligt godtgjort, at der var tale om en ulykke.
I sag nr. 1 (Principafgørelse 25-09) var der tale om en ulykke, da en lærer blev sparket på låret af en elev fra 6.klasse.
Hændelsen var egnet til at medføre et blåt mærke og en umiddelbar og forbigående psykisk reaktion.
I sag nr. 2 (Principafgørelse 26-09) var der tale om en ulykke, da en pædagog under en personaleweekend blev udsat for chikanøs adfærd, der var subjektivt krænkende og grænseoverskridende.
Hændelsesforløbet var egnet til at medføre en krisereaktion.
I sag nr. 3 (Principafgørelse 27-09) var der tale om en ulykke, da en murer skulle rejse sig fra hugsiddende, akavet sammenkrummet arbejde med flisemuring i en bruseniche.
Påvirkningen var egnet til at medføre en menisklæsion.
 I sag nr. 4 (Principafgørelse 28-09) var der ikke tale om en ulykke, idet et løft af en sodavandskasse på ca. 14 kilo ikke var egnet til at medføre den umiddelbart konstaterede diskusprolaps.
 Love:
Lov om arbejdsskadesikring - lovbekendtgørelse nr. 154 af 7. marts 2006 - § 5 og § 6, stk. 1 Sagsfremstilling:
Sag nr. 1(j.nr.1208135-08) Sikrede havde siden august 2007 arbejdet som folkeskolelærer.
Den 30. januar 2008 befandt hun sig på skolen og en pige fra en 6. klasse kom hen til hende og overfusede hende verbalt.
Sikrede bad hende om at forlade skolen, hvorefter hun sparkede sikrede på venstre lår.
Sikrede fik et blåt mærke på 3x3 cm.
Af lægeerklæring I fremgik, at der var følger efter skaden efter slag mod venstre lår og psykisk reaktion.
Sikrede var ifølge lægeerklæringen meget psykisk påvirket efter at være blevet sparket.
Sikrede blev umiddelbart efter skaden øget i antidepressiv medicin og modtog psykologisk behandling.
Arbejdsskadestyrelsen traf den 29. april 2008 afgørelse i sagen.
Styrelsen anerkendte ømhed på venstre lår som en ulykke, men fandt ikke, at hændelsen var af en sådan karakter, at den kunne medføre en psykisk reaktion.
Arbejdsskadestyrelsen traf samtidigt afgørelse om afslag på varigt mén.
 Sagen blev behandlet principielt til belysning af ulykkesbegrebet og særligt personskadens omfang ved fysisk overgreb med umiddelbar psykisk skade.
 Afgørelse:
 Ankestyrelsen ændrede Arbejdsskadestyrelsens afgørelse.
 Ulykken den 30. januar 2008, hvor sikrede fik et blåt mærke efter spark på låret og en umiddelbar og forbigående psykisk reaktion, var en arbejdsskade.
Ankestyrelsen lagde til grund, at sikrede i forbindelse med arbejdet som skolelærer den 30. januar 2008 blev verbalt overfaldet af en pige fra 6 klasse.
Da sikrede bad eleven om at forlade skolen, sparkede pigen ud efter hende og ramte venstre lår.
Sikrede fik et blåt mærke på 3x3 cm på venstre lår og en psykisk reaktion.
Af lægeerklæring I fremgik, at sikrede var meget påvirket af at være blevet sparket.
 Ankestyrelsen lagde vægt på, at det var tilstrækkeligt sandsynliggjort, at det verbale og fysiske overfald begået af en 6 klasses pige var egnet til at medføre en umiddelbar og forbigående psykisk reaktion.
 Ankestyrelsen hjemviste spørgsmålet om varigt mén til fornyet behandling i Arbejdsskadestyrelsen efter yderligere belysning af sikredes psykiske tilstand forud for arbejdsskaden.
