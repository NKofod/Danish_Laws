Bekendtgørelse om grænseoverskridende overførsel af genetisk modificerede organismer (Cartagena-protokollen om biosikkerhed) og om sporbarhed og mærkning af genetisk modificerede organismer1) I medfør af § 2, stk. 5, § 13, stk. 1, § 20, stk. 2, § 27, stk. 1 og § 36, stk. 4 i lov om miljø og genteknologi, jf. lovbekendtgørelse nr. 869 af 26. juni 2010, fastsættes:
 § 1. Miljøstyrelsen er kompetent myndighed efter forordning nr. 1946/2003 og 65/2004.
 Stk. 2. Miljøstyrelsen er kompetent myndighed efter forordning nr. 1830/2003 for så vidt angår produkter, som indeholder eller består af GMOer, som er godkendt til markedsføring efter del C i direktiv 90/220/EØF eller er godkendt til markedsføring efter del C i direktiv 2001/18/EF.
 § 2. Afgørelser efter denne bekendtgørelse kan ikke indbringes for anden administrativ myndighed.
§ 3. Medmindre højere straf er forskyldt efter anden lovgivning, straffes med bøde for overtrædelse af forordning nr. 1946/2003 den, der 1) undlader at indgive anmeldelse til importlandet forud for den første forsætlige grænseoverskridende overførsel af en GMO, der er bestemt til udsætning i miljøet, eller undlader at følge de fastsatte krav til udformningen af anmeldelsen, jf. artikel, 2) foretager en første forsætlig grænseoverskridende overførsel af GMO bestemt til udsætning i miljøet til et importland, før importlandet har afgivet et forudgående udtrykkeligt samtykke, eller undlader at følge importlandets procedurer jf. artikel 5, stk. 1 og 3, 3) undlader at opbevare relevante dokumenter som nævnt i artikel 6, stk. 1, eller undlader at sende kopi af disse dokumenter til Miljøstyrelsen og til Europa-Kommissionen, 4) undlader at følge importlandets beslutninger om import af GMO bestemt til direkte anvendelse som fødevarer, foder eller forarbejdning, eller foretager en første eksport af GMO uden at følge importlandets procedurer herfor, jf. artikel 10, stk. 1 og 2, 5) uden importtilladelse fra den kompetente myndighed i tredjelandet eksporterer GMO, bestemt til direkte anvendelse som fødevarer, foder eller forarbejdning, som ikke er godkendt inden for Fællesskabet, jf. artikel 10, stk. 3, 6) undlader at følge importlandets afgørelser eller fastsatte standarder om import af GMOer bestemt til indesluttet anvendelse, jf. artikel 11, 7) undlader at følge de fastsatte krav til identifikation og ledsagende dokumentation ved eksport af GMOer, jf. artikel 12, eller 8) undlader at anmelde transit af GMOer, hvor transitlandet har truffet beslutning om at regulere transit af GMOer gennem deres område, jf. artikel 13, § 4.  Medmindre højere straf er forskyldt efter anden lovgivning, straffes med bøde for overtrædelse af forordning nr. 1830/2003 den, der 1) undlader at oplyse modtagervirksomheden om, at produktet består af eller indeholder GMOer, jf. artikel 4, stk. 1, litra a, og stk. 2, 2) undlader at oplyse de virksomheder, der modtager et produkt, som består af eller indeholder GMOer, om de entydige identifikatorer, der er tildelt de pågældende GMOer, jf. artikel 4, stk. 1, litra b, og stk. 2, uden at de i artikel 4, stk. 3, angivne oplysninger foreligger i stedet for, 3) undlader at videregive erklæring om anvendelsen sammen med en liste over entydige identifikatorer for alle de GMOer, der er indgået i en blanding, jf. artikel 4, stk. 3, 4) undlader at indføre systemer og standardprocedurer, der gør det muligt at opbevare oplysninger som angivet i artikel 4, stk. 1, 2 og 3, jf. artikel 4, stk. 4, når betingelserne i forordningens artikel 6 ikke er opfyldt, 5) undlader at mærke et produkt, der består af eller indeholder GMOer, i overensstemmelse med artikel 4, stk. 6, eller 6) undlader at opbevare de i artikel 6, stk. 1, nævnte oplysninger som foreskrevet i bestemmelsen.
§ 5. Den i §§ 3-4 nævnte straf kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) forvoldt skade på miljø, natur eller sundhed eller fremkaldt fare herfor eller 2) opnået eller tilsigtet en økonomisk fordel for den pågældende selv eller andre, herunder ved besparelser.
 Stk. 2. For overtrædelser efter denne bekendtgørelse kan der pålægges en producent, en importør eller en virksomhedsejer bødeansvar, selv om overtrædelsen ikke kan tilregnes denne som forsætlig eller uagtsom.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 1. februar 2012.
 Stk. 2. Bekendtgørelse nr. 1153 af 10. november 2004 om grænseoverskridende overførsler af genetisk modificerede organismer (Cartagena-protokollen om Biosikkerhed) og om sporbarhed og mærkning af genetisk modificerede organismer ophæves.
Miljøministeriet, den 19. januar 2012 Ida Auken / Michel Schilling 1) Bekendtgørelsen supplerer Europa-Parlamentets og Rådets forordning (EF) nr. 1830/2003 om sporbarhed og mærkning af genetisk modificerede organismer og sporbarhed af fødevarer og foder fremstillet af genetisk modificerede organismer og om ændring af direktiv 2001/18/EF, EU-Tidende 2001, nr.
L 268, side 24, Europa-Parlamentets og Rådets forordning (EF) nr. 1946/2003 af 15. juli 2003 om grænseoverskridende overførsler af genetisk modificerede organismer, EU-Tidende 2003, nr.
L 287, side 1, og Kommissionens forordning (EF) nr. 65/2004 om indførelse af et system til fastlæggelse og tildeling af entydige identifikatorer til genetisk modificerede organismer, EU-Tidende 2004, nr.
L 10, side 5.
