Ændringsforslag stillet den 27. maj 2020 Ændringsforslag til 3. behandling af Forslag til lov om ændring af lov om tv-overvågning (Styrkelse af trygheden og sikkerheden, herunder udvidelse af adgangen til tv-overvågning for private og offentlige myndigheder samt obligatorisk registrering af tv-overvågning) [af justitsministeren (Nick Hækkerup)]:
Til § 2 Af justitsministeren:
 1) I stk. 1 indsættes efter »1. juli 2020«: », jf. dog stk. 2«.
[Konsekvens af ændringsforslag nr. 2] 2) Stk. 2 affattes således:
»Stk. 2. Justitsministeren fastsætter tidspunktet for ikrafttrædelse af § 2 e i lov om tv-overvågning som affattet ved denne lovs § 1, nr. 10.« [Bemyndigelsesbestemmelse om ikrafttrædelse af obligatorisk registrering af tv-overvågning] 3) Som stk. 3 indsættes:
»Stk. 3. Justitsministeren kan fastsætte regler om, hvornår tv-overvågning efter § 2 e, stk. 1, i lov om tv-overvågning som affattet ved denne lovs § 1, nr. 10, som er etableret inden ikrafttrædelsen af § 2 e, senest skal registreres i politiets register over tv-overvågningskameraer (POLCAM).« [Bemyndigelsesbestemmelse om fastsættelse af seneste tidspunkt for obligatorisk registrering af tv-overvågning] Bemærkninger Til nr. 1 og 2 Ændringsforslagene indebærer, at ikrafttrædelsen af den foreslåede § 2 e, jf. lovforslagets § 1, nr. 10, ændres.
 Efter lovforslagets § 2, stk. 1, var der oprindelig lagt op til, at det samlede lovforslag skulle træde i kraft den 1. juli 2020. Det har mod forventning ikke været muligt at tilvejebringe den tilstrækkelige tekniske understøttelse af politiets register over tv-overvågningskameraer (POLCAM) til, at der den 1. juli 2020 kan gennemføres en sådan ordning med obligatorisk registrering af tv-overvågning, som lovforslaget lægger op til.
 Det er derfor nødvendigt at udskyde ikrafttrædelsen af § 2 e til et senere tidspunkt.
Med ændringsforslagene lægges der på den baggrund op til, at justitsministeren bemyndiges til at bestemme, hvornår bestemmelsen i tv-overvågningslovens § 2 e skal træde i kraft.
Dette indebærer, at det alene er overtrædelser af § 2 e, der er begået efter bestemmelsens ikrafttræden, der vil kunne straffes med bøde efter tv-overvågningslovens § 5, stk. 1, jf. lovforslagets § 1, nr. 14.
Til nr. 3 Ændringsforslaget indebærer, at justitsministeren bemyndiges til at fastsætte regler om, hvornår tv-overvågning efter den foreslåede § 2 e, jf. lovforslagets § 1, nr. 10, der er etableret inden ikrafttrædelsen af § 2 e, senest skal registreres i politiets register over tv-overvågningskameraer (POLCAM).
 Ændringsforslaget skal ses i sammenhæng med, at det foreslås, at ikrafttrædelsen af den foreslåede § 2 e ændres.
Med bemyndigelsesbestemmelsen er det hensigten, at justitsministeren på et senere tidspunkt, efter at bestemmelsen i § 2 e er trådt i kraft, ligeledes kan bestemme, at allerede opsatte tv-overvågningskameraer skal registreres i POLCAM inden for en bestemt frist.
De regler, som kan fastsættes i medfør af bestemmelsen, har dermed sigte på at fastsætte en frist for registrering af de tv-overvågningskameraer i POLCAM, som er opsat, inden den obligatoriske ordning sættes i kraft efter § 2 e, jf. ændringsforslag nr. 2.
