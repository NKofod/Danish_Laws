Ankestyrelsens principafgørelse O-68-95 om blinde - hjælpemiddel - farvetester - kompensation for manglende syn Resume:
 Der kunne ikke ydes hjælp til en farvetester til brug for en blind kvinde til bl.a. kontrol af udseende og påklæding, da farvetesteren ikke fandtes i væsentlig grad at afhjælpe de varige følger af den nedsatte funktionsevne og dermed i væsentlig grad lette den daglige tilværelse.
 Der blev lagt vægt på, at farvetesteren kun kompenserede for en meget begrænset del af synshandicappet.
 Kassation:
Der er kommet nye regler på området Love:
Lov om social bistand - lovbekendtgørelse nr. 1024 af 13. december 1994 - § 58, stk. 1 Sagsfremstilling:
 En 57-årig blind kvinde søgte om hjælp til en farvetester, der ved hjælp af dansk tale kunne meddele farven på det testede.
 En afprøvning af farvetesteren viste, at testeren ikke altid gavsamme farvemeddelelse, som det menneskelige øje ser dem, men op fattede dem alene ud fra farvesammensætningen.
 Ankenævnet tiltrådte kommunens afgørelse om afslag på det ansøgte, idet nævnet var enig med kommunen i, at farvetesteren ikke kunne anses for at være en væsentlig lettelse i dagligdagen som forudsat for bevilling af hjælpemidler i henhold til bistandslovens § 58.
 I klagen anførte kvinden bl.a., at hun ligesom seende mennesker havde ret til at kontrollere sit udseende og sin påklædning.
 Sagen blev behandlet i principielt møde med henblik på afklaring af, om en farvetester kunne bevilges i henhold til bistandslovens § 58, da der ikke tidligere var truffet afgørelse i Ankestyrelsen om en sådan tester.
 Afgørelse:
Ankestyrelsen fandt ikke, at ansøgeren opfyldte betingelserne for at få hjælp efter bistandslovens § 58 til en farvetester.
Begrundelsen var, at farvetesteren ikke i væsentlig grad fandtes at kunne afhjælpe de varige følger af den nedsatte funktionsevne og dermed i væsentlig grad lette den daglige tilværelse.
 Ankestyrelsen lagde ved afgørelsen vægt på, at en farvetester til brug ved bl.a. kontrol af udseende og påklædning kun kunne anses for at kompensere for en meget begrænset del af ansøgerens synshandicap.
 Ankestyrelsen tiltrådte således ankenævnets afgørelse.
