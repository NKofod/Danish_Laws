Skriftlig fremsættelse (2. oktober 2019) Boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af byggeloven (bemyndigelse til fastsættelse af regler om ladestandere samt bygningsautomatiserings- og kontrolsystemer) (Lovforslag nr.
L 13) Lovforslaget har til formål at sikre overholdelsen af vores EU-retlige forpligtelser.
De foreslåede ændringer af byggeloven skal således implementere krav fastsat i revision af direktiv om bygningers energimæssige ydeevne (bygningsdirektivet). Formålet med kravene i bygningsdirektivet er blandt andet at gøre udrulningen af elbiler i Europa nemmere ved at fremme etableringen af ladestandere til elektriske køretøjer og at medvirke til, at bygningers energiforbrug nedbringes.
 Med den foreslåede ændring af byggeloven foretages der minimumsimplementering af bygningsdirektivets krav.
Det foreslås, at boligministeren bemyndiges til at fastsætte bestemmelser om etablering af ladestandere til elektriske køretøjer og bestemmelser om forberedelse for etablering af ladestandere.
Forberedelse for ladestandere betyder, at man skal sikre, at kabler til efterfølgende etablering af ladestandere kan trækkes uden, at parkeringsarealet skal graves op.
Det foreslås konkret, at boligministeren kan fastsætte bestemmelser om, at der ved nybyggeri med mindst 10 parkeringspladser skal etableres- og forberedes for etablering af ladestandere til elektriske køretøjer.
Desuden kan der fastsættes bestemmelser om etablering af- og forberedelse for etablering af ladestandere ved eksisterende bygninger, der ikke er beboelsesbygninger, med mindst 20 parkeringspladser samt ved ombygninger af eksisterende bygninger, herunder boliger, med mindst 10 parkeringspladser.
 Derudover foreslås det, at boligministeren bemyndiges til at fastsætte bestemmelser om etablering af bygningsautomatiserings- og kontrolsystemer i eksisterende bygninger, bortset fra eksisterende boligbyggeri, hvis det er omkostningseffektivt.
Bygningsautomatiserings- og kontrolsystemer er automatiske styringssystemer af de tekniske systemer i en bygning, som bidrager til at nedbringe energiforbruget i bygningen.
Der kan allerede i dag i medfør af byggeloven stilles krav om bygningsautomatik ved nybyggeri.
 De konkrete krav om ladestandere og bygningsautomatik vil blive udmøntet i en bekendtgørelse om ladestandere og i bygningsreglementet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
