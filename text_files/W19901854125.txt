En ægtefælle havde overtaget driften af et hotel efter den anden  

 ægtefælle, der havde standset sine betalinger.
Den overtagende ægtefælle var  

 senere ved dom kendt pligtig at betale til Lønmodtagernes Garantifond det  

 beløb, som derfra var udbetalt i lønninger for tiden inden overtagelsen.  

 Domsbeløbet samt sagsomkostninger blev ikke anset som fradragsberettigede  

 efter statsskattelovens § 6a, men som en etableringsudgift.
 A klagede for indkomståret 1987 over, at de stedlige skattemyndigheder  

 havde forhøjet hendes selvangivne indkomst med 44.461 kr., hvoraf 31.161 kr.  

 udgjorde ikke godkendt fradrag for beløb betalt til Lønmodtagernes  

 Garantifond i henhold til dom og 13.300 kr. i sagsomkostninger i forbindelse  

 hermed.
Det var oplyst, at klageren den 27. juli 1981 havde overtaget driften af  

 et hotel i X efter sin ægtefælle.
Overtagelsen - der ikke omfattede  

 ejendommen, driftsmidler og goodwill - var sket efter opfordring fra  

 ægtefællens hovedkreditor og advokat, da man ønskede driften af hotellet  

 fortsat, medens ægtefællen havde standset sine betalinger.
Klagerens revisor forklarede, at klageren først ved en telefonsamtale i  

 august 1983 med Lønmodtagernes Garantifond var blevet klar over, at hun  

 samtidig med overtagelsen af hotellet også havde overtaget nogle  

 lønmodtagerforpligtelser, jf. »lov om lønmodtageres retsstilling ved  

 virksomhedsoverdragelse«.
Klageren var efterfølgende ved dom blevet  

 pålagt at udrede forpligtelsen over for Lønmodtagernes Garantifond, og hun  

 havde i 1987 betalt beløbet, der incl. advokatomkostninger i alt havde  

 andraget 44.461 kr.
 De stedlige skattemyndigheder havde nægtet fradrag herfor, idet man havde  

 henvist til, at forpligtelsen over for Lønmodtagernes Garantifond vedrørte  

 perioden forud for 27. juli 1981, hvor klageren ikke havde været medejer af  

 hotellet.
Klagerens revisor anførte over for Landsskatteretten, at det omhandlede  

 beløb måtte betragtes som gæld overtaget uden for købesummen, som måtte  

 tillægges det eneste aktiv - varelageret - der var overtaget, og dette måtte  

 medføre fuldt fradrag.
Beløbet var endvidere fradragsberettiget i henhold til  

 statsskattelovens § 6a, idet udgiften ville være nødvendig for virksomhedens  

 fortsatte drift, såfremt den havde været kendt på det pågældende tidspunkt.  

 Ved manglende betaling af løn ville medarbejderne have nedlagt arbejdet med  

 virksomhedens standsning til følge, men dette var ikke blevet aktuelt, da  

 garantifonden havde betalt lønningerne.
 Landsskatteretten fandt imidlertid efter det oplyste, hvorefter de  

 omhandlede udgifter vedrørte perioden før klagerens overtagelse af driften af  

 hotellet, at udgifterne måtte anses for en etableringsudgift, som ikke var  

 fradragsberettiget.
 Den påklagede ansættelse blev herefter stadfæstet.
 LV 1989, C 2.1.2.
