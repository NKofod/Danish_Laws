Skriftlig fremsættelse (28. april 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af retsplejeloven (Nyt uafhængigt tilsyn med bevismidler, udvidelse af politiklageordningen og justering af ordningen med fartbøder til politiets personale i forbindelse med udrykningskørsel som led i tjenesten) (Lovforslag nr.
L 222) Tilliden til politiet og anklagemyndigheden er en hjørnesten i et retssamfund.
Regeringen ønsker at opretholde og styrke denne tillid og ser  på baggrund af bl.a. teledata-sagen  behov for et uafhængigt tilsyn med politiets og anklagemyndighedens behandling af tekniske beviser, så tilliden hertil sikres.
Det gælder fra tidspunktet, hvor materiale, spor, data eller lignende oplysninger indsamles og bearbejdes, til de præsenteres som tekniske beviser under en straffesag.
Teledata-sagen viste bl.a., at det er en kompleks og ressourcekrævende opgave at afdække eventuelle fejl, der kan have pågået over en årrække, samt effektivt at adressere de eventuelle retssikkerhedsmæssige konsekvenser heraf.
Dette understreger behovet for, at der  når en sådan situation opstår  hurtigt kommer uvildige øjne på myndighedernes håndtering heraf.
Lovforslaget har derfor for det første til formål at etablere et nyt uafhængigt tilsyn med tekniske beviser under samme ledelse som Den Uafhængige Politiklagemyndighed.
Lovforslaget følger dermed op på et af de tiltag, som blev iværksat i kølvandet på teledata-sagen.
Regeringen ønsker herudover at styrke tilliden til behandlingen af adfærdsklager og anmeldelser om strafbare forhold begået i tjenesten, når det kommer til politiets og anklagemyndighedens ansatte.
Regeringen vil styrke borgerens retsstilling, der ikke længere skal afhænge af, hvilken medarbejdergruppe sagen vedrører, når det drejer sig om politimæssige opgaver eller opgaver, der relaterer sig til retshåndhævelse og strafforfølgning.
 Lovforslaget indebærer derfor, at Politiklagemyndigheden fremover  ud over politipersonale  vil skulle behandle adfærdsklager og efterforske straffesager mod andet personale i politiet og anklagemyndigheden, som varetager politimæssige opgaver eller opgaver, der relaterer sig til retshåndhævelse og strafforfølgning.
Lovforslaget har endelig til formål at sikre, at politipersonale i køretøjer mærket med politiets kendetegn eller med synlige udrykningssignaler som udgangspunkt ikke modtager et bødeforelæg, hvis de registreres i ubemandede hastighedskontroller, herunder i de såkaldte stærekasser.
Den foreslåede ændring har til formål at løse de udfordringer, der er konstateret i forbindelse med, at politiets personale skal igennem en tidskrævende proces for at blive fritaget for fartbøder, som de eksempelvis har fået ved passage af en stærekasse i forbindelse med udrykningskørsel.
Lovforslaget var planlagt til fremsættelse allerede i foråret sidste år.
Desværre måtte det  som så meget andet her i samfundet  udskydes på grund af corona-krisen.
Corona ændrer dog ikke på, at tilliden til politiet og anklagemyndigheden er en hjørnesten i et retssamfund  måske netop tværtimod.
 Lovforslaget skal i sin helhed understøtte den danske model for organiseringen af politiet og anklagemyndigheden  og medvirke til, at den generelt meget høje tillid, som politiet og anklagemyndigheden nyder i befolkningen, fastholdes.
 Derfor håber jeg, at Folketingets partier vil prioritere lovforslaget, så det  trods fremsættelsen efter den 1. april  kan færdigbehandles inden udgangen af denne samling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
