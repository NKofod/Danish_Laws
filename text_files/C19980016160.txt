 Vejledning om information og samtykke og om  

 videregivelse af helbredsoplysninger mv.
(Til landets læger og andet sundhedspersonale) 1. Indledning Vejledningen knytter sig til Sundhedsstyrelsens  

 bekendtgørelse nr. 665 af 14. september 1998 om information og  

 samtykke og om videregivelse af helbredsoplysninger mv.
Bestemmelserne i patientretsstillingsloven (lov nr. 482 af  

 1. juli 1998 om patienters retsstilling) har til formål at sikre, at  

 patienters værdighed, integritet og selvbestemmelsesret respekteres.  

 Loven indeholder bl.a. regler om sundhedspersoners pligt til at give  

 information og indhente samtykke til behandling mv. og om betingelserne for  

 sundhedspersoners videregivelse af helbredsoplysninger mv. i forbindelse med  

 behandling eller til andre formål.
Bestemmelserne er blevet smidiggjort  

 i forhold til tidligere lovgivning.
Patienten skal således ikke  

 løbende give sit samtykke i forbindelse med behandling mv. og i  

 forbindelse med videregivelse af helbredsoplysninger mv.
Det  

 forudsætter imidlertid, at patienten er fuldt informeret om, at  

 patienten altid vil kunne nægte en given undersøgelse,  

 behandling eller videregivelse af helbredsoplysninger mv., medmindre andet  

 fremgår af lovgivningen.
 Vejledningens formål er at præcisere og uddybe  

 disse bestemmelser i patientretsstillingsloven.
2. Samtykke til behandling Ingen behandling må indledes eller fortsættes  

 uden patientens informerede samtykke, medmindre andet følger af lov  

 eller bestemmelser fastsat i henhold til lov, jf. lovens § 6,  

 stk. 1.
Samtykkekravet understreger patientens  

 selvbestemmelsesret.
Et samtykke til behandling (undersøgelse,  

 diagnosticering, sygdomsbehandling, genoptræning, sundhedsfaglig pleje  

 og sundhedsfaglige forebyggelsestiltag mv. over for den enkelte patient, jf.  

 lovens § 3) er patientens frivillige accept af at ville modtage en  

 bestemt behandling.
Samtykket skal være baseret på  

 fyldestgørende information.
Der er tale om en dialog, hvor patient og  

 sundhedsperson udveksler oplysninger, stiller spørgsmål og  

 opnår enighed om, hvilken behandling der skal iværksættes.  

 For at man kan tale om et gyldigt samtykke, kræver dette, at patienten  

 er i stand til at overskue konsekvenserne på baggrund af den givne  

 information.
2.1 Samtykkekompetence 2.1.1 Mindreårige For at kunne udøve sin selvbestemmelsesret skal  

 patienten være fyldt 15 år og være i stand til at overskue  

 konsekvenserne af et samtykke, jf. lovens § 8, stk.1.
 Hvis en patient på 15 - 17 år ikke er i stand  

 til at forstå konsekvenserne af sin stillingtagen, kan  

 forældremyndighedens indehaver give samtykke til behandling, jf. lovens  

 § 8, stk. 2.
Selvbestemmelsesretten gælder, uanset hvilken  

 behandling patienten skal tage stilling til.
Selvbestemmelsesretten  

 gælder fx også, hvis en 15   17 årig, der tilhører  

 det religiøse samfund Jehovas Vidner, beslutter sig til ikke at ville  

 modtage en livsvigtig blodtransfusion.
Sygdommens alvor og behandlingens  

 karakter kan have betydning for vurderingen af, hvorvidt en 15   17  

 årig er i stand til at overskue konsekvenserne af sin  

 stillingtagen.
Er patienten under 15 år, er det  

 forældremyndighedens indehaver, der skal give samtykke, men patienten  

 skal informeres og inddrages i drøftelserne af behandlingen i det  

 omfang, patienten forstår behandlingssituationen, medmindre dette kan  

 skade patienten.
Der skal lægges vægt på den under 15  

 åriges tilkendegivelser, jf. lovens § 11.
Forældremyndighedens indehaver skal træffe en  

 beslutning, der tilgodeser den mindreåriges tarv og interesser.
Efter  

 lov om social service § 44 kan børn- og unge-udvalget i kommunen  

 træffe beslutning om at gennemføre undersøgelse og  

 behandling, hvis indehaveren af forældremyndigheden undlader at lade et  

 barn eller en ung undersøge eller behandle for en livstruende sygdom  

 eller en sygdom, der udsætter barnet eller den unge for betydelig og  

 varig nedsat funktionsevne.
 I situationer, hvor hensynet til barnets eller den unges  

 øjeblikkelige behov ikke kan afvente en afgørelse fra  

 børn- og unge-udvalget, kan der i medfør af § 45 i lov om  

 social service træffes en foreløbig afgørelse.
 Hvis forældrenes beslutning om at undlade at lade  

 barnet behandle ikke er livstruende for barnet eller ikke risikerer at  

 medføre betydelig og varig funktionsnedsættelse, er der ikke  

 hjemmel til at tvangsbehandle.
 Der kan i anden lovgivning være hjemmel til, at der  

 i relation til behandling af mindreårige ikke skal indhentes samtykke  

 fra forældremyndighedens indehaver, jf. lov om svangerskabsafbrydelse  

 § 6, stk. 2 og lov om svangerskabshygiejne og  

 fødselshjælp § 11, stk. 2.
2.1.2 Voksne patienter uden evne til at give samtykke 2.1.2.1 Varigt inhabile Når der er tale om patienter, der varigt mangler  

 evnen til at give samtykke, kan de nærmeste pårørende give  

 samtykke til behandling.
I de tilfælde, hvor patienten er under  

 værgemål, der omfatter kompetence til at træffe  

 beslutninger vedrørende helbredsforhold, jf.  

 værgemålslovens § 5, kan informeret samtykke dog gives af  

 værgen, jf. lovens § 9, stk. 1.
Patienter, der varigt mangler evnen til at give informeret  

 samtykke til behandling, kan være mennesker med nedsat psykisk  

 funktionsevne, hvad enten denne tilstand er opstået ved fødslen  

 eller er opstået senere, som tilfældet er for demente personer.  

 Endvidere vil kronisk sindslidende og sindslidende med langvarige  

 sygdomsforløb ofte kunne henregnes til denne gruppe af patienter.
Det  

 afgørende er, om de pågældende kan forholde sig  

 fornuftsmæssigt til behandlingsforslag mv.
Ved nærmeste pårørende forstås:  

 Samlevende ægtefælle eller samlever, partner i et registreret  

 parforhold, slægtninge i lige linie, og efter omstændighederne  

 søskende.
Adoptivbørn og plejebørn vil også kunne  

 betragtes som nærmeste pårørende.
Efter  

 omstændighederne, navnlig hvor der ikke er en ægtefælle,  

 samlever eller børn, vil slægtninge, som patienten er nært  

 knyttet til eller nært besvogret med, også kunne betragtes som  

 nære pårørende.
Familieforholdet behøver ikke altid  

 være det afgørende.
Også en person, som patienten er  

 nært knyttet til, vil i den konkrete situation kunne anses for  

 nærmeste pårørende fx en ven, en bistandsværge eller  

 en støtte- og kontaktperson.
 Hvis de nærmeste pårørende eller  

 værgen forvalter samtykket på en måde, der åbenbart  

 vil skade patienten eller behandlingsresultatet, kan sundhedspersonen  

 gennemføre behandlingen, såfremt vedkommende  

 embedslægeinstitution giver sin tilslutning hertil, jf. lovens  

 § 9, stk. 4.
 Hvis der hverken er nærmeste pårørende  

 eller udpeget en personlig værge, kan sundhedspersonen  

 gennemføre en påtænkt behandling, hvis en anden  

 sundhedsperson, der har faglig indsigt på området og som ikke  

 tidligere har deltaget i eller skal deltage i behandlingen af patienten,  

 giver sin tilslutning hertil, jf. lovens § 9, stk. 2. Den anden  

 sundhedsperson skal være uvildig, hvorfor der ikke må eksistere  

 et over-/underordnelsesforhold mellem de to sundhedspersoner.
 Den anden sundhedsperson kan fx være en  

 overlæge fra en anden afdeling.
 Tilslutningen fra en anden sundhedsperson, jf. lovens  

 § 9, stk. 2, og fra embedslægen, jf. § 9, stk. 4,  

 skal vedrøre et konkret behandlingsforslag, og de  

 pågældende skal varetage patientens interesser og behov, men de  

 kan ikke indtræde i patientens rettigheder efter loven, jf. lovens  

 § 5.
 Hvis behandlingen er af mindre indgribende karakter med  

 hensyn til omfang og varighed, kan sundhedspersonen i de nævnte  

 tilfælde, hvor der ikke er værge eller nærmeste  

 pårørende, gennemføre behandlingen uden at inddrage en  

 anden sundhedsperson.
Selvom patienten generelt set mangler evne til at  

 forstå en information og til at overskue konsekvenserne af et samtykke,  

 kan den pågældende på enkeltområder være i  

 stand til at give et gyldigt samtykke.
Der skal derfor i så vid  

 udstrækning som muligt gives information til og indhentes samtykke fra  

 patienten selv.
Det kan efter en konkret vurdering af patientens evne til at  

 give samtykke være samtykke til visse former for behandling eller visse  

 dele af en behandling.
Patientens beslutning om behandling bør  

 accepteres fremfor et stedfortrædende samtykke.
Det er vigtigt, at  

 patientens selvbestemmelsesret ikke bortfalder i større  

 udstrækning, end der er grundlag for, jf. også lovens  

 § 11.
Efter patientretsstillingslovens § 11 skal en  

 patient, der ikke selv kan give informeret samtykke, informeres og inddrages  

 i drøftelserne af behandlingen i det omfang, patienten forstår  

 behandlingssituationen, medmindre dette kan skade patienten.
Der skal  

 lægges vægt på patientens tilkendegivelser.
 Det skal understreges, at hvis en patient i ord eller  

 handling tilkendegiver, at vedkommende ikke vil behandles, er der, uanset  

 samtykke fra værge eller pårørende, ikke hjemmel til at  

 gennemføre behandlingen med tvang.
2.1.2.2 Midlertidigt inhabile Pårørende kan ikke på en midlertidigt  

 inhabil patients vegne give samtykke til behandling i situationer, hvor der  

 ikke er et øjeblikkeligt behandlingsbehov.
2.1.2.3 Øjeblikkeligt behandlingsbehov I situationer, hvor øjeblikkelig behandling er  

 påkrævet for patientens overlevelse eller for på  

 længere sigt at forbedre patientens chance for at overleve eller for at  

 opnå et væsentligt bedre resultat af behandlingen, kan en  

 sundhedsperson indlede eller fortsætte en behandling uden samtykke fra  

 patienten eller fra forældremyndighedens indehaver, nærmeste  

 pårørende eller værge, jf. lovens § 10.
 Det gælder både, når patienten  

 midlertidigt er ude af stand til at tage stilling til behandling fx på  

 grund af bevidstløshed og ved behandling af patienter, der varigt er  

 ude af stand til at give samtykke til behandling eller er under 15  

 år.
 Dette svarer til, hvad der i øvrigt må  

 antages at følge af en almindelig nødretsgrundsætning, og  

 bestemmelsen skal ses i sammenhæng med lægelovens § 7,  

 stk. 1 og bestemmelserne i straffelovens §§ 250 og 253.
2.2 Frivillighed Et samtykke skal være frivilligt.
Et samtykke, der  

 er givet under pres, tvang eller svig er ikke gyldigt.
 Hvis sundhedspersonen tilbageholder væsentlige  

 oplysninger for patienten, og vedkommende derfor ikke får et  

 tilstrækkeligt grundlag at tage stilling på, kan der efter  

 omstændighederne rejses tvivl om, der er tale om et frivilligt  

 samtykke.
 Sundhedspersonen bør naturligvis tilkendegive over  

 for patienten, hvad der efter den pågældendes opfattelse vil  

 være det fagligt bedste for patienten, men sundhedspersonen skal  

 være varsom med at gå så langt i sine overtalelser, at der  

 kan blive tale om utilbørlig påvirkning af patienten.
 Behandling mod patientens vilje kan efter  

 omstændighederne være både strafbart og  

 erstatningspådragende, medmindre der findes særlige regler om  

 tvangsmæssig behandling, jf. lov om frihedsberøvelse og anden  

 tvang i psykiatrien (ændret ved lov nr. 403 af 26. juni 1998 med  

 ikrafttræden den 1. januar 1999) og lov nr. 114 af 21. marts 1979 om  

 foranstaltninger mod smitsomme sygdomme.
Patienten kan ikke selv bestemme behandlingen.
Det er  

 sundhedspersonen, der er ansvarlig for valg og udførelse af  

 behandlingen.
Sundhedspersonen bør dog i videst muligt omfang, selvom  

 patienten ønsker en anden behandling end den sundhedspersonen finder  

 fagligt mest korrekt, behandle patienten efter omstændighederne bedst  

 muligt.
 En patient kan på et hvilket som helst tidspunkt  

 standse en behandling ved at nægte yderligere medvirken eller ved at  

 forlange sig udskrevet, fx fra sygehus, jf. lovens § 6, stk. 2.
2.3 Samtykkets indhold Samtykket skal være givet til en konkret behandling.  

 I kravet herom ligger, at et samtykke skal være konkretiseret i den  

 forstand, at det er klart og utvetydigt, hvad samtykket omfatter.
Det skal  

 være klart, hvilken behandling, herunder behandlingsmetode, der  

 må foretages, og hvad der er formålet med behandlingen.
 Samtykket skal være informeret, og sundhedspersonen  

 må således sikre sig, at patienten er tilstrækkeligt  

 informeret om behandlingen til at vide, hvad han/hun giver samtykke til, jf.  

 lovens § 6, stk. 3, jf. § 7. Den information, som  

 sundhedspersonen giver til patienten, er med til at præcisere og  

 konkretisere samtykkets rækkevidde.
 Samtykket skal også være aktuelt, det vil sige  

 givet til behandling, der skal foretages i nærmeste fremtid og ikke  

 på et uvist tidspunkt i fremtiden.
Sundhedspersonen har pligt til at sikre sig samtykke til  

 behandling inden den iværksættes.
Dette er særlig relevant  

 i forbindelse med operative indgreb, hvor man ikke løbende kan  

 indhente samtykke fra patienten.
Sundhedspersonen skal derfor, inden  

 behandlingen iværksættes, oplyse om mulige komplikationer og  

 hvilke fund, der vil kunne gøres under operationen, og sikre sig, at  

 patienten har taget stilling hertil og på den baggrund givet sit  

 samtykke, såfremt der skulle vise sig noget uventet under  

 operationen.
 Hvis der er tvivl om samtykkets rækkevidde,  

 bør sundhedspersonen undlade at behandle, medmindre der foreligger en  

 situation, hvor behandling er absolut nødvendig, jf. lovens  

 § 10.
 Hvis der kommer nye oplysninger, eller der sker  

 ændringer i behandlingsplanen, skal der indhentes fornyet samtykke.
 Det er, bortset fra livstestamenter, ikke muligt at give  

 en egentlig forhåndstilkendegivelse om hvilken behandling man  

 ønsker, hvis man kommer i en situation, hvor man ikke selv er i stand  

 til at tage stilling.
 I forbindelse med en aktuel behandling er det dog muligt  

 at tilkendegive, hvorledes man ønsker den videre behandling  

 udført, hvis man under behandlingen kommer i en situation, hvor man  

 ikke mere er i stand til selv at tage stilling.
2.4 Samtykkets form Et samtykke til behandling kan foreligge udtrykkeligt,  

 mundtligt eller skriftligt eller efter omstændighederne stiltiende, jf.  

 lovens § 6, stk. 4.
Et udtrykkeligt samtykke foreligger, når patienten  

 bevidst og konkret giver udtryk for, at han/hun er indforstået med den  

 påtænkte behandling.
Dette samtykke kan være mundtligt  

 eller skriftligt.
 Et mundtligt samtykke er tilstrækkeligt for, at  

 sundhedspersonen kan indlede eller fortsætte en behandling, men det  

 skal fremgå af patientens journal, hvilken information patienten har  

 fået, og hvad patienten har tilkendegivet på baggrund af  

 denne.
 Et skriftligt samtykke vil sjældent være  

 nødvendigt og patienten har ikke pligt til at underskrive et  

 sådant.
 Det kan dog i særlige situationer være  

 hensigtsmæssigt, at sundhedspersonen anmoder om et skriftligt samtykke.  

 Det kan fx være, når der er tale om større indgreb og  

 komplicerede behandlinger med risiko for omfattende komplikationer, og hvor  

 sundhedspersonen vil være sikker på, at der ikke  

 efterfølgende kan blive rejst tvivl om samtykkets indhold.
Et stiltiende samtykke foreligger, hvor patientens  

 signaler og opførsel må forstås således, at der  

 foreligger et samtykke på baggrund af den givne information.
Et  

 stiltiende samtykke vil kun være gyldigt, hvis det er utvivlsomt, at  

 patienten gennem sin adfærd har tilkendegivet enighed om  

 behandlingsforslaget eller dele heraf.
Et stiltiende samtykke vil som hovedregel kun være  

 aktuelt i forbindelse med enkelte delelementer i et undersøgelses- og  

 behandlingsforløb.
Hvis fx en patient kommer til en konsultation hos  

 sin praktiserende læge, må lægen kunne gå ud fra, at  

 patienten stiltiende har givet sit samtykke til de almindelige  

 undersøgelser, som foregår ved en sådan konsultation.
 Hvis sundhedspersonen er det mindste i tvivl, om der er  

 tilladelse fra patienten, bør udtrykkeligt mundtligt samtykke  

 indhentes.
3. Information For at et samtykke skal kunne tilægges betydning,  

 skal patienten forud for sin stillingtagen have modtaget den  

 nødvendige og tilstrækkelige information om  

 behandlingsmuligheder, risici mv.
I relationen mellem patient- og  

 sundhedsperson gør der sig det særlige forhold gældende,  

 at sundhedspersonen ofte har en viden, som patienten ikke har.
Det  

 gælder både viden om, hvad patienten fejler og  

 behandlingsmuligheder mv.
3.1 Hvem har ret til information Patienten har ret til at få information om sin  

 helbredstilstand og om behandlingsmulighederne, herunder om risiko for  

 komplikationer og bivirkninger, jf. lovens § 7, stk. 1.
Patientens pårørende har som udgangspunkt  

 ikke krav på at blive informeret om patientens sygdom.
Dette  

 følger af, at der også i relation til de pårørende  

 er tavshedspligt.
Patienten kan give samtykke til, at de  

 pårørende informeres.
Herudover vil der kunne være  

 situationer, hvor det er muligt at informere om patientens sygdom.
Der  

 henvises til Sundhedsstyrelsens vejledning om sundhedspersoners tavshedspligt  

 dialog og samarbejde med patienters pårørende 1997.
3.1.1 Mindreårige Patienter, der er fyldt 15 år, skal informeres og  

 normalt også deres forældre.
Forældrene skal informeres,  

 selvom den, der er fyldt 15 år, selv kan give samtykke til behandling,  

 jf. lovens § 8, stk. 1, 2. pkt.
 Hvorvidt forældrene skal informeres om  

 mindreårige 15   17 årige patienter, må vurderes ud fra  

 bl.a. behandlingens karakter, sygdommens alvor, oplysningernes art,  

 barnets/den unges alder og modenhed og behovet for opfølgning i  

 hjemmet, herunder udøvelsen af forældrenes omsorgspligt.
 Der kan også i den konkrete situation være  

 tungtvejende hensyn til barnet/den unge, som taler for at undlade at  

 informere forældremyndighedens indehaver om oplysninger, som den  

 mindreårige har givet sundhedspersonalet.
 Lovgivningen indeholder særlige undtagelser fra  

 pligten til at informere forældrene til mindreårige børn.  

 Det gælder fx lov om svangerskabsafbrydelse og lov om  

 svangerskabshygiejne og fødselshjælp, jf. under pkt. 2.1.1.
 Børn under 15 år skal informeres, hvis de er  

 modne nok til at forstå informationen, medmindre sundhedspersonen  

 vurderer, at oplysningerne kan skade barnet, jf. lovens § 11.
3.1.2 Voksne uden evne til at give samtykke Er der tale om en patient, der varigt mangler evnen til at  

 give informeret samtykke, skal informationen gives til nærmeste  

 pårørende eller værge, jf. under pkt. 2.1.2.1.
 Den varigt inhabile patient skal også informeres i  

 det omfang, vedkommende kan forstå behandlingssituationen, medmindre  

 det vurderes, at oplysningerne vil kunne skade patienten, jf. lovens §11.
3.2 Informationens indhold Oplysninger om helbredstilstand og behandlingsmuligheder  

 omfatter alle for patienten relevante oplysninger om helbred, sygdom,  

 undersøgelsesmetoder, forebyggelses- og behandlingsmuligheder,  

 prognoser, risici, bivirkninger, komplikationer, herunder senfølger,  

 mulighed for pleje osv.
Sundhedspersonen skal informere om eventuelle andre  

 fagligt ligeværdige behandlingsmuligheder.
Fyldestgørende information er betinget af god  

 kommunikation mellem patient og sundhedsperson.
Informationen skal indeholde  

 tilstrækkelig oplysning om sygdomstilstand, behandlingsmuligheder,  

 risici og bivirkninger mv., således at patienten med mening kan tage  

 stilling til behandlingsspørgsmålet.
Oplysningerne og omfanget  

 heraf må hvile på den gældende, gode faglige norm på  

 området.
I forbindelse med informationen skal sundhedspersonen tage  

 udgangspunkt i, at patienten ikke har nogen forudsætninger, og vurdere,  

 hvad der er væsentligt og relevant for patienten at vide.
Herudover er  

 sundhedspersonen naturligvis forpligtet til at svare på  

 spørgsmål og give yderligere information.
Der er tale om minimumskrav til informationen.
Den enkelte  

 patients særlige situation kan bevirke, at yderligere information er  

 nødvendig.
 Sundhedspersonen har pligt til at give så megen  

 information som er nødvendig for, at patienten kan overskue  

 behandlingsforløbet samt eventuelle senfølger af  

 behandlingen.
 Da patienten også skal have mulighed for at tage  

 stilling til, om der overhovedet ønskes behandling, skal der udover  

 forskellige behandlingsmuligheder også informeres om konsekvenserne af,  

 at der ikke iværksættes behandling.
3.3 Risiko for komplikationer og bivirkninger Informationen skal være mere omfattende, når  

 behandlingen medfører nærliggende risiko for alvorlige  

 komplikationer og bivirkninger, jf. lovens § 7, stk. 4, 2. pkt.
Det er ikke muligt entydigt at fastsætte, i hvilket  

 omfang sundhedspersonen har pligt til at informere om mulige komplikationer  

 mv. i forbindelse med undersøgelse og behandling.
Det må  

 vurderes i forhold til sygdommens alvor, og til hvad man forventer at  

 opnå ved den påtænkte undersøgelse/behandling.
 Som udgangspunkt skal sundhedspersonen vurdere, om der er  

 tale om:
 1)	alvorlige og ofte forekommende komplikationer mv.
2)	alvorlige og sjældent forekommende 3)	bagatelagtige og ofte forekommende eller 4)	bagatelagtige og sjældent forekommende.
På grundlag af en sundhedsfaglig vurdering skal der  

 i tilfælde 1) altid informeres.
I tilfælde 2) og 3) skal der ofte  

 informeres og i tilfælde 4) er det som udgangspunkt ikke  

 påkrævet at informere.
 De nævnte tilfælde indeholder en række  

 mellemstadier, hvor det vil være overladt til det sundhedsfaglige  

 skøn, i hvilken udstrækning og hvor grundigt, der bør  

 informeres om risici for komplikationer og bivirkninger i forbindelse med en  

 given behandling.
3.4 Retten til ikke at vide Patienten har ret til at frabede sig information, jf.  

 lovens § 7, stk. 2.
Patientens selvbestemmelsesret gælder således  

 også, når patienten hellere vil afstå fra information om  

 helbredstilstand, sygdomsprognose, behandlingsmuligheder osv.
Patientens  

 samtykke vil alligevel kunne betegnes som informeret, da den begrænsede  

 information skyldes et bevidst valg fra patientens side.
 Der må kræves en utvetydig tilkendegivelse fra  

 patienten om, at vedkommende ikke ønsker at blive informeret.
 Loven giver ikke mulighed for, at sundhedspersonen selv  

 afgør, om en patient kan tåle at blive informeret om sin sygdom  

 mv.
3.5 Videregivelse af helbredsoplysninger Ud over helbredstilstand og behandlingsmuligheder skal  

 patienten også informeres om, at der i forbindelse med behandling kan  

 blive videregivet nødvendige helbredsoplysniger om patienten til andet  

 sundhedspersonale, jf. lovens § 24, stk. 2, nr. 1). Patienten skal  

 endvidere informeres om, at vedkommende har ret til at modsætte sig, at  

 disse informationer videregives, jf. lovens § 24, stk. 3. Se  

 nærmere under pkt. 4.2.
3.6 Informationens form Informationen skal gives løbende og give en  

 forståelig fremstilling af sygdommen, undersøgelsen og den  

 påtænkte behandling.
Informationen skal gives på en  

 hensynsfuld måde og være tilpasset modtagerens individuelle  

 forudsætninger som alder, modenhed, erfaring, uddannelsesmæssige  

 baggrund, sociale situation og udtrykte ønsker, jf. lovens § 7,  

 stk. 3.
Informationen skal altid gives mundtligt og kan, hvor det  

 er hensigtsmæssigt, suppleres med skriftlig information.
Skriftlig  

 information kan især anvendes, hvor det drejer sig om større  

 indgreb og komplicerede behandlinger, således at patienten har mulighed  

 for at læse informationen igennem med henblik på at drøfte  

 fordele og ulemper med sundhedspersonen.
 Det sprog, der anvendes i såvel mundtlig som  

 skriftlig information, skal være forståeligt for patienten og  

 uden fagudtryk.
Den mundtlige information skal give patienten mulighed for  

 at drøfte eventuelle særlige problemer i relation til  

 behandling.
Den mundtlige information skal endvidere give mulighed for at  

 diskutere tvivlsspørgsmål og give sundhedspersonen mulighed for  

 at sikre sig, at informationen er forstået.
 Den skriftlige information kan indeholde generel  

 information i de situationer, hvor det drejer sig om at forberede eller  

 fastholde informationen.
 I situationer, hvor behandlingen er af en sådan  

 karakter, at der anmodes om et skriftligt samtykke, bør informationen  

 i sin helhed foreligge skriftligt, men skal suppleres med mundtlig  

 information.
 En skriftlig information kan aldrig stå alene.
3.7 Øvrige forhold Patienten skal informeres uden at anmode om det.  

 Informationen skal i det mulige omfang gives i så god tid, at patienten  

 har mulighed for at overveje situationen og eventuelt drøfte  

 situationen med pårørende eller andre.
Patienten skal orienteres om muligheden for at have en  

 bisidder med til den mundtlige information.
Det kan fx være et  

 familiemedlem, en ven, en patientrådgiver eller  

 bistandsværge.
Hvis der er tale om en fremmedsproget patient, bør  

 man nøje overveje behovet for tolkebistand.
Det må i hvert  

 enkelt tilfælde vurderes, om det er forsvarligt at anvende  

 familiemedlemmer som tolk.
Børn bør kun undtagelsesvist  

 anvendes som tolke og kun i uproblematiske og lette tilfælde.
Mindre  

 børn bør aldrig anvendes som tolke.
Hvis patientens  

 pårørende kan benyttes i sådanne situationer, må det  

 først undersøges, om patienten samtykker i, at de  

 pårørende skal have adgang til oplysningerne.
 Også personer med funktionshæmninger, bl.a.  

 døve og blinde, har behov for tilpasset information.
3.8 Hvem skal give informationen Pligten til at give information og til at indhente  

 samtykke påhviler den behandlingsansvarlige sundhedsperson, jf. lovens  

 § 12. Informationspligten foreligger, uanset om patienten selv har bedt  

 om at få information.
 Den pågældende skal sikre sig, at patienten  

 har forstået den givne information, dvs. sin helbredstilstand, de  

 forskellige behandlingsmuligheder og de risici for komplikationer og  

 bivirkninger, der er forbundet med de forskellige indgreb mv.
 Der er ikke noget i vejen for, at en behandlingsansvarlig  

 sundhedsperson videregiver opgaven med at informere og at indhente samtykke  

 til en anden sundhedsperson, men det er den behandlingsansvarlige  

 sundhedsperson, der har ansvaret for, at patienten faktisk får  

 information, og at informationen opfylder lovens krav.
4. Videregivelse af helbredsoplysninger mv. i forbindelse med  

 behandling af patienter Patienter har krav på, at sundhedspersonale m. fl.  

 iagttager tavshed om, hvad de under udøvelsen af deres erhverv erfarer  

 eller får formodning om angående helbredsforhold, øvrige  

 rent private forhold samt andre fortrolige oplysninger.
Det er således  

 en fundamental regel, at de oplysninger, en patient betror en sundhedsperson,  

 bliver mellem patienten og den pågældende sundhedsperson og ikke  

 videregives til uvedkommende.
Patienten har et krav på beskyttelse af  

 sit privatliv.
Tavshedspligten er også en afgørende  

 forudsætning for, at der kan etableres et tillidsforhold til  

 sundhedspersonen.
Tillidsforholdet er nødvendigt både af hensyn  

 til patientens behandling og for at sikre en tilstrækkelig tiltro til  

 og respekt for sundhedspersonerne, og dermed også for at skabe en  

 tillid i befolkningen til sundhedsvæsenet.
 I patientretsstillingsloven er tavshedspligten nu  

 også udformet som en egentlig patientrettighed forstået  

 både som en ret til at kræve fortrolighed fra sundhedspersonens  

 side og som en ret til at bestemme over helbredsoplysninger.
4.1 Videregivelse med samtykke Normalt vil det være sådan, at patienten  

 samtykker i, at sundhedspersonen videregiver oplysninger til andre  

 sundhedspersoner om patientens helbredsforhold af hensyn til, at patienten  

 får den bedst mulige behandling.
Dette gælder også  

  oplysninger om andre rent private forhold og andre fortrolige oplysninger,  

 som kan være en forudsætning for at hjælpe patienten bedst  

 muligt.
Respekten for den personlige integritet indebærer,  

 at man spørger den enkelte patient om, hvad han/hun er interesseret i,  

 der skal gøres.
Ligesom patienten har selvbestemmelsesret i relation  

 til at modtage eller afslå behandling, har patienten også  

 selvbestemmelsesret, når der er tale om videregivelse af  

 helbredsoplysninger mv.
 Det skal understreges, at sundhedspersonen altid med  

 patientens samtykke kan videregive oplysninger til andre sundhedspersoner om  

 patientens helbredsforhold, øvrige rent private forhold og andre  

 fortrolige oplysninger i forbindelse med behandling af patienten, jf. lovens  

 § 24, stk.1.
 Helbredsforhold skal forstås som oplysninger om en  

 patients tidligere, nuværende og fremtidige fysiske og psykiske  

 tilstand, herunder om en persons kontakt med sundhedsvæsenet, fx at en  

 person har været indlagt til behandling eller er indlagt samt  

 oplysninger om medicinmisbrug og misbrug af narkotika, alkohol og  

 lignende.
 Andre oplysninger end helbredsoplysninger kan fx  

 være oplysninger om patientens familiære forhold, sociale  

 problemer, strafbare forhold, gæld, indkomst- og skatteforhold.
4.2 Videregivelse uden samtykke I nogle situationer, jf. lovens § 24, stk. 2,  

 nr. 1), 2) og 3) kan der dog ske videregivelse af helbredsoplysninger fra  

 sundhedspersoner til andre sundhedspersoner i forbindelse med behandling,  

 uden at patientens konkrete samtykke foreligger.
 Videregivelse kan ske:
 1)	Når det er nødvendigt af hensyn til et aktuelt  

 behandlingsforløb for patienten og videregivelsen sker under  

 hensyntagen til patientens interesser og behov.
 Bestemmelsen i § 24, stk. 1, nr. 1 er ny og skal sikre en  

 mere smidig kommunikation vedrørende den enkelte patient i det  

 aktuelle behandlingsforløb og under forudsætning af, at  

 videregivelsen sker under hensyntagen til patientens interesser og behov.
Under det aktuelle behandlingsforløb vil patienten  

 ofte forudsætte, at sundhedspersonen videregiver de  

 helbredsoplysninger, som er nødvendige for den påtænkte  

 behandling.
Som en konsekvens af det informerede samtykke til behandling er  

 der også givet et samtykke til, at sundhedspersonen kan videregive de  

 for det aktuelle behandlingsforløb nødvendige  

 helbredsoplysninger.
Der vil således kunne videregives  

 helbredsoplysninger uden patientens konkrete samtykke fra den praktiserende  

 læge til et sygehus, hvor den videre behandling skal ske.
Tilsvarende  

 vil der også kunne videregives oplysninger til de sundhedspersoner, der  

 er involveret i behandlingen, til andre afdelinger på et sygehus eller  

 til andre sygehuse som led i et aktuelt behandlingsforløb.
Også resultater af sygehuslaboratoriers og  

 røntgenafdelingers undersøgelse, der foretages for patientens  

 praktiserende læge, vil uden patientens samtykke kunne tilbagesendes  

 til den rekvirerende læge.
Der er ligeledes her tale om et aktuelt  

 behandlingsforløb.
Patienten har givet sit samtykke til at blive  

 undersøgt og må naturligt forvente, at  

 undersøgelsesresultatet videregives til den praktiserende læge  

 med henblik på patientens fortsatte behandling hos denne.
I forbindelse med behandling på et sygehus er det  

 ofte nødvendigt, at flere forskellige sundhedspersoner, der er  

 involveret i patientens behandling, har adgang til patientens journal og  

 oplysninger om patienten, for at de kan udføre deres arbejde bedst  

 muligt af hensyn til patienten.
Også uden bestemmelsen i lovens  

 § 24, stk. 2, nr. 1, ville en sådan videregivelse være  

 mulig.
Der vil kun kunne videregives helbredsoplysninger uden  

 patientens konkrete samtykke, når det drejer sig om et aktuelt  

 behandlingsforløb, hvor der er tale om at fortsætte eller  

 følge op på en behandling.
Er der ikke tale om et samlet og  

 kontinuerligt behandlingsforløb, skal patientens samtykke  

 indhentes.
 Sundhedspersonen skal være opmærksom på,  

 at der som hovedregel kun kan være tale om at videregive  

 helbredsoplysninger, og ikke andre fortrolige oplysninger, medmindre disse  

 har betydning for det aktuelle behandlingsforløb.
 Såfremt det af praktiske grunde ikke er muligt at  

 udskille disse oplysninger fra journalen, må patientens konkrete  

 samtykke indhentes.
For at varetage hensynet til patientens privatliv  

 fremgår det imidlertid af lovens § 24, stk. 3, at patienten på  

 ethvert tidspunkt af det aktuelle behandlingsforløb kan frabede sig,  

 at oplysningerne videregives.
Der kan fx være tale om, at patienten  

 ikke ønsker videregivelse generelt eller til en konkret  

 sundhedsperson.
 Patientens mulighed for at frabede sig videregivelse i  

 forbindelse med et aktuelt behandlingsforløb forudsætter, at  

 patienten er fuldt informeret om denne mulighed, enten konkret eller via  

 generel patientinformation, jf. under pkt. 3.5. Sundhedspersonen skal sikre  

 sig, at patienten har fået denne information og forstået  

 rækkevidden af denne.
 Hvis patienten ikke ønsker oplysninger videregivet,  

 må sundhedspersonalet vurdere, om det er muligt at gennemføre  

 behandlingen uden de nødvendige oplysninger, og patienten skal  

 informeres om konsekvenserne for den fortsatte behandling af den manglende  

 videregivelse.
Når der sker videregivelse uden patientens konkrete  

 samtykke, er det en forudsætning, at der er tale om videregivelse af  

 helbredsoplysninger, der er nødvendige/relevante for den aktuelle  

 undersøgelse, behandling mv., og at videregivelsen sker under  

 hensyntagen til patientens interesser og behov.
Der kan derfor fx ikke ske  

 automatisk videregivelse af udskrivningsbreve fra sygehus til patientens  

 praktiserende læge.
Det må i hvert enkelt tilfælde  

 være en konkret vurdering af, om patienten skal fortsætte den  

 aktuelle behandling hos den praktiserende læge.
Oplysninger om patientens helbredsforhold, der ikke er  

 relevante for behandlingen og som fremgår af patientjournalen, må  

 således ikke videregives uden patientens konkrete samtykke og skal  

 sorteres fra.
Oplysninger om andre fortrolige oplysninger end  

 helbredsoplysninger vil normalt ikke kunne videregives, da disse oplysninger  

 ikke vil være relevante for det aktuelle behandlingsforløb.
 Den ansvarlige sundhedsperson har pligt til at sikre sig,  

 at der ikke sker videregivelse af oplysninger, som ikke er relevante for det  

 aktuelle behandlingsforløb.
 Det vil således ofte være  

 hensigtsmæssigt, at sundhedspersonen indhenter et konkret samtykke fra  

 patienten, da det i praksis vil kunne være vanskeligt i epikriser og  

 journaler at udskille oplysninger, som er relevante for det aktuelle  

 behandlingsforløb, fra andre fortrolige oplysninger og  

 helbredsoplysninger, som ikke er relevante for det aktuelle  

 behandlingsforløb og derfor ikke kan videregives uden patientens  

 samtykke.
 2)	Når videregivelsen er nødvendig til berettiget  

 varetagelse af en åbenbar almen interesse eller af væsentlige  

 hensyn til patienten, sundhedspersonen eller andre.
 Videregivelse til varetagelse af en åbenbar almen  

 interesse, hvorved forstås brede samfundsmæssige interesser, vil  

 sjældent kunne finde sted.
Videregivelse af væsentlige hensyn til patienten kan  

 være tilfælde, hvor en patient på grund af sin tilstand, fx  

 bevidstløshed, er ude af stand til at give samtykke, og det af hensyn  

 til patienten selv er afgørende nødvendigt at videregive  

 helbredsoplysninger til andre sundhedspersoner for at patienten kan få  

 den bedst mulige behandling.
Der bør i denne situation også  

 tages hensyn til patientens formodede ønsker.
 Der er her tale om situationer, hvor der ikke er et  

 igangværende aktuelt behandlingsforløb, jf. lovens § 24,  

 stk. 2, nr. 1).
 Reglen er en såkaldt  

 "værdispringsregel", der indebærer, at de hensyn, der  

 taler for videregivelse til andre sundhedspersoner til brug for behandling af  

 patienten, klart skal overstige hensynet til en patients ønske om  

 fortrolighed.
 Patienten skal snarest muligt orienteres om videregivelsen  

 og formålet hermed, jf. lovens § 24, stk. 5.
 3)	Når videregivelsen sker til patientens alment praktiserende  

 læge fra en læge, der virker som stedfortræder for  

 denne.
 Der kan være tale om stedfortræder for egen  

 læge i følgende situationer:
læger, der virker som vagtlæger en anden alment praktiserende læge ved egen læges  

 forfald, samt en anden alment praktiserende læge, der behandler  

 patienten.
Formålet er at sikre, at patientens egen læge  

 er orienteret om den behandling, patienten har fået hos andre  

 praktiserende læger.
Denne viden kan være væsentlig med  

 henblik på egen læges behandling af patienten samt for at  

 forebygge dobbeltordination af lægemidler.
 Da en patient har krav på anonymitet i forbindelse  

 med HIV - undersøgelse, som bl.a. kan finde sted hos enhver  

 praktiserende læge, kan der ikke ske videregivelse af  

 undersøgelsesresultatet til egen læge.
 Der kan kun videregives nødvendige oplysninger om  

 den konkrete aktuelle behandling, som patienten har modtaget hos den  

 stedfortrædende læge.
Der er tale om situationer, hvor viden om den behandling,  

 patienten har fået hos den stedfortrædende læge, er  

 væsentlig for egen læges behandling af patienten eller for at  

 forebygge dobbeltordination.
Hvis det er klart, at den stedfundne behandling  

 hos stedfortrædende læge ikke skal følges op af behandling  

 hos egen læge, vil der ikke være tale om nødvendig  

 videregivelse, hvorfor videregivelse ikke må finde sted uden patientens  

 konkrete samtykke.
Det skal her understreges, at en praktiserende læge  

 ikke ved patientens skift til en anden læge kan sende patientens  

 journal til denne uden patientens konkrete samtykke.
Loven åbner  

 imidlertid mulighed for at patienten kan give samtykke til den nye alment  

 praktiserende læge, som herefter kan indhente journalen hos den  

 tidligere læge.
5. Videregivelse af helbredsoplysninger mv. til andre formål 5.1 Videregivelse med samtykke Med patientens skriftlige samtykke kan sundhedspersoner  

 til andre formål end behandling videregive oplysninger om patientens  

 helbredsforhold, øvrige rent private forhold og andre fortrolige  

 oplysninger til myndigheder, organisationer, private personer, m.fl., jf.  

 lovens § 26, stk. 1, jf. § 27, stk. 1.
Der kan således med patientens skriftlige samtykke  

 videregives helbredsoplysninger mv. til andre personer, myndigheder m.fl. end  

 de sundhedspersoner, der direkte er involveret i undersøgelse,  

 behandling og pleje af patienten.
Kravet om patientens skriftlige samtykke  

 gælder, uanset om oplysningerne videregives inden for sundhedssektoren,  

 fx til sygehusets administration eller til amtskommunen eller til private  

 organisationer og virksomheder uden for sundhedssektoren.
Offentlige myndigheder kan i konkrete sager have behov for  

 at få helbredsoplysninger om borgerne, fx i forbindelse med behandling  

 af arbejdsskade- og sygedagpengesager.
Tilsvarende kan private virksomheder  

 også have et sådant behov, fx forsikringsselskaber.
 Særligt for så vidt angår  

 forsikringsselskaber henvises til Sundhedsministeriets vejledning af 14.  

 september 1998 om aktindsigt i helbredsoplysninger, pkt. 5 samt  

 Sundhedsstyrelsens vejledning af 28. januar 1997 om ligsyn og udstedelse af  

 dødsattester mv. pkt. 13.1 om forsikringsselskabers adgang til  

 dødsattestens oplysninger.
I den forbindelse skal det nævnes, at en fuldmagt  

 til aktindsigt, til forskel fra et samtykke til videregivelse efter lovens  

 § 26, stk. 1, jf. § 27, stk. 2, ikke automatisk mister  

 sin gyldighed efter 1 år, omend fuldmagten ikke gælder i  

 ubegrænset tid.
Hvor længe en fuldmagt vil kunne gøres  

 gældende, må bl.a. bero på, hvad patienten på  

 underskriftstidspunktet på baggrund af fuldmagtens udformning og  

 omstændighederne i øvrigt måtte regne med.
Der må  

 endvidere i almindelighed antages at være adgang for patienten til at  

 tilbagekalde fuldmagten.
Arbejdsgiveres og forsikringsselskabers adgang til  

 helbredsoplysninger er i øvrigt nærmere reguleret i lov nr. 292  

 af 24. april 1996 om brug af helbredsoplysninger mv. på arbejdsmarkedet  

 og i lov nr. 413 af 10. juni 1997 om ændring af lov om  

 forsikringsaftaler og lov om tilsyn med firmapensionskasser.
Disse love  

 fastsætter begrænsninger for arbejdsgiveres og  

 forsikringsselskabers mulighed for at indhente helbredsoplysninger om ansatte  

 og forsikringstagere.
5.2 Videregivelse uden samtykke I en række situationer kan der dog ske videregivelse  

 af helbredsoplysninger mv., uden at patientens samtykke foreligger, jf.  

 lovens § 26, stk. 2, nr. 1), 2) og 3). Det forudsættes dog,  

 at sundhedspersonen i almindelighed, medmindre der foreligger særlige  

 grunde, forinden en videregivelse finder sted, forsøger at indhente  

 patientens samtykke.
Dette skal ses i lyset af, at der er tale om  

 videregivelse til andre formål end behandling.
Af samme grund må  

 der aldrig ske videregivelse af oplysninger i et videre omfang, end det er  

 påkrævet efter formålet.
Der må sikres en nøje  

 gennemgang af relevansen af de oplysninger, der videregives.
 Videregivelse kan ske:
 1)	Når det følger af lov eller bestemmelser fastsat i  

 henhold til lov, at oplysningen skal videregives og oplysningen må  

 antages at have væsentlig betydning for den modtagende myndigheds  

 sagsbehandling.
 Der findes i lovgivningen en række bestemmelser, der  

 fastsætter en oplysningspligt for bl.a. læger, fx  

 lægelovens § 11 og § 12, lov om retssikkerhed og  

 administration på det sociale område § 12, lov om  

 sundhedsvæsenets centralstyrelse § 19 og patientforsikringslovens  

 § 17.
 Ifølge lov om frihedsberøvelse og anden  

 tvang i psykiatrien (ikrafttræden den 1. januar 1999) § 3,  

 stk. 6, kan den psykiatriske afdeling videregive oplysninger om  

 patienters rent private forhold til andre myndigheder, privatpraktiserende  

 sundhedspersoner m.fl., hvis videregivelsen må anses for  

 nødvendig af hensyn til indgåelse af og tilsyn med overholdelse  

 af en udskrivningsaftale eller en koordinationsplan, jf. psykiatrilovens  

 § 3, stk. 4. I samme omfang kan myndigheder, privatpraktiserende  

 sundhedspersoner m. fl. videregive oplysninger om patienter til den  

 psykiatriske afdeling og andre myndigheder, privatpraktiserende  

 sundhedspersoner m. fl.
Det er kun muligt at videregive de pågældende  

 oplysninger, i det omfang disse må antages at have væsentlig  

 betydning for den modtagende myndigheds sagsbehandling.
Den person, der  

 sidder inde med oplysningerne, har således krav på at få  

 præciseret anmodningen.
 Den pågældende sundhedsperson skal inden  

 videregivelse frasortere ikke-relevante oplysninger enten ved  

 overdækning i forbindelse med kopiering eller ved fx at tilbageholde  

 dele af journalen.
 I nogle tilfælde vil det være mest  

 formålstjenligt at udfærdige en erklæring,  

 redegørelse eller lignende til den pågældende myndigheder  

 m.v.
 2)	Videregivelse er nødvendig til berettiget varetagelse af en  

 åbenbar almen interesse eller af væsentlige hensyn til patienten,  

 sundhedspersonen eller andre.
 Der er også her tale om en såkaldt  

 "værdispringsregel". Bestemmelsen er kun relevant, hvis der  

 ikke er fastsat udtrykkelige pligtudleveringsbestemmelser, jf. lovens  

 § 26, stk. 2, nr. 1). Bestemmelsen giver mulighed for, at der  

 både kan videregives oplysninger til offentlige myndigheder, private  

 virksomheder og personer.
 Bestemmelsen vil kunne finde anvendelse i forbindelse med  

 videregivelse af oplysninger til politi og anklagemyndighed, således at  

 videregivelse af oplysninger bl.a. vil være muligt, såfremt der  

 er tale om efterforskning af alvorlig kriminalitet som manddrab,  

 seksualforbrydelser, grovere vold mv., herunder vold mod børn.
 En sundhedspersons mistanke om, at en patient har  

 begået mindre grov kriminalitet, vil ikke kunne begrunde en  

 tilsidesættelse af tavshedspligten.
 Det er i den forbindelse uden betydning, om politiet  

 fremsætter begæring om udlevering af oplysninger, eller der  

 opstår spørgsmål om videregivelse på  

 sundhedspersonens eget initiativ, fx i forbindelse med overvejelse om  

 indgivelse af anmeldelse om strafbart forhold.
Inden for fængselsvæsenet vil der kunne  

 videregives oplysninger fra fængselslæger til fængslets  

 ledelse mv. om de indsatte, såfremt det er et nødvendigt led i  

 fængslets virksomhed.
Der kan fx være tale om videregivelse af  

 oplysninger til brug for vurdering af, om der skal tages særlige  

 forholdsregler over for den indsatte, iværksættes særlige  

 sikringsmidler eller gøres begrænsninger i den indsattes  

 friheder, herunder i udgangsordninger mv.
I nogle tilfælde vil betingelserne for videregivelse  

 uden videre være opfyldt.
Det gælder fx, hvor lovgivningen  

 forudsætter et samvirke mellem flere myndigheder.
Der vil fx som hidtil  

 kunne udveksles oplysninger i forbindelse med mentalundersøgelser  

 efter retsplejelovens § 809, ligesom resultatet af en blodprøve i  

 sager om spirituskørsel, faderskabssager mv. vil kunne videregives  

 uden samtykke.
Der kan også ske videregivelse uden samtykke,  

 når en patient eller andre under opholdet på et sygehus har  

 begået et strafbart forhold, eller der opstår mistanke herom.
Der  

 kan være tale om fx tyveri, hærværk og besiddelse af  

 euforiserende stoffer.
I sådanne tilfælde kan en sundhedsperson  

 indgive anmeldelse til politiet, uanset kriminalitetens art eller  

 grovhed.
Bestemmelsen vil også have betydning for,  

 hvornår en sundhedsperson er berettiget til uden patientens samtykke at  

 videregive oplysninger til pårørende.
For så vidt  

 angår videregivelse af fortrolige oplysninger til en patients  

 pårørende, er dette uddybet i Sundhedsstyrelsens vejledning om  

 sundhedspersoners tavshedspligt   dialog og samarbejde med patienters  

 pårørende 1997.
Der kan også i den konkrete situation ske  

 videregivelse til andre af hensyn til sundhedspersonen.
Hvis således en  

 sundhedsperson kritiseres offentligt af patienten, vil den  

 pågældende sundhedsperson kunne være berettiget til  

 offentligt at forsvare sig, hvilket kan indebære videregivelse af  

 fortrolige oplysninger.
Men kun oplysninger, der relaterer sig til de rejste  

 kritikpunkter.
 3)	Når videregivelsen er nødvendig, for at en myndighed  

 kan gennemføre tilsyns- og kontrolopgaver.
 Det er kun de oplysninger, som er nødvendige til  

 det konkrete formål, der må videregives efter denne  

 bestemmelse.
Det kan fx være sygehusadministrationen eller amtets  

 sygehusforvaltning, som har brug for oplysninger vedrørende patienten  

 i forbindelse med refusion af udgifter fra andre amter.
Det kan også  

 være tilfældet i forbindelse med tilsyn og kontrol  

 vedrørende sygesikringsordningen.
Fortrolige oplysninger, der er irrelevante for behandling  

 af den administrative sag, må ikke videregives.
Der vil normalt  

 være hjemmel i anden lovgivning til, at en offentlig myndighed kan  

 indhente oplysninger til brug for tilsyns- og kontrolfunktioner, fx lov om  

 sundhedsvæsenets centralstyrelse § 19, stk. 2,  

 lægelovens § 17 m.fl.
5.3 Videregivelse vedrørende afdøde patienter Der kan ikke ske automatisk videregivelse af fortrolige  

 oplysninger fra dødsattesten fra et sygehus til afdødes alment  

 praktiserende læge.
Den faglige interesse i at modtage de omhandlede  

 oplysninger kan generelt ikke anses at overstige hensynet til den oplysningen  

 vedrører.
Derimod kan afdødes alment praktiserende læge  

 få de omhandlede oplysninger med henblik på at informere de  

 pårørende, hvis de pågældende har fremsat  

 begæring om at modtage oplysningerne, jf. lovens § 28,  

 stk. 2.
 Hvis afdøde har modsat sig, at de  

 pårørende får de omhandlede oplysninger, eller det  

 på anden måde fremgår, at afdøde ikke var  

 interesseret i, at de pårørende skulle have adgang til  

 oplysningerne, kan oplysningerne ikke udleveres efter § 28, stk. 2.  

 I givet fald vil de pårørende kun kunne få oplysningerne,  

 hvis betingelserne i lovens § 26, stk. 2, nr. 2, er opfyldt, jf.  

 under pkt. 5.2.
 6. Samtykke til videregivelse af helbredsoplysninger mv.
6.1 Samtykkekompetence 6.1.1 Mindreårige Det er en forudsætning for at udøve sin  

 selvbestemmelsesret i forbindelse med videregivelse af helbredsoplysninger  

 mv., at patienten er fyldt 15 år og har personlige forudsætninger  

 for at forstå indholdet i og konsekvenserne af et samtykke.
 Hvis en patient på 15-17 år ikke er i stand  

 til at forstå konsekvenserne af sin stillingtagen, kan indehaveren af  

 forældremyndigheden give samtykke til den nødvendige  

 videregivelse.
 For børn under 15 år er det ligeledes  

 forældremyndighedens indehaver, der skal give samtykke til  

 videregivelse.
6.1.2 Voksne uden evne til at give samtykke For en patient, der ikke selv kan varetage sine  

 interesser, indtræder den eller de personer, som efter lovgivningen er  

 bemyndiget hertil, i patientens rettigheder efter loven, i det omfang dette  

 er nødvendigt for at kunne varetage patientens interesser i den  

 pågældende situation, jf. lovens § 5.
Selv om patienten generelt set mangler evnen til at  

 overskue konsekvenserne af et samtykke til videregivelse, kan den  

 pågældende på enkeltområder være i stand til at  

 give et gyldigt samtykke.
Der må foretages en konkret vurdering af  

 patientens evne til at give det nødvendige samtykke.
Det er vigtigt,  

 at patientens selvbestemmelsesret ikke bortfalder i større  

 udstrækning, end der er grundlag for.
 Hvis den voksne patient, der mangler evnen til at give  

 samtykke, protesterer mod, at oplysningerne videregives, vil hverken en  

 værge eller de nære pårørende kunne give samtykke  

 til videregivelse.
 6.1.2.1 Videregivelse til behandling mv.
Når der er tale om patienter, der varigt mangler  

 evnen til at give samtykke til videregivelse af oplysninger, kan en  

 værge, hvor værgemålet omfatter kompetence til at  

 træffe beslutninger om helbredsforhold, give samtykke til videregivelse  

 af oplysninger, der er nødvendige med henblik på behandling af  

 patienten.
I øvrigt er det de nærmeste pårørende,  

 der skal give samtykke til nødvendig videregivelse.
6.1.2.2 Videregivelse til andre formål Hvis videregivelsen sker til andre formål end  

 behandling, kan en værge inden for værgemålskompetencen  

 give samtykke til videregivelse.
Derimod anses nære  

 pårørende ikke for at have kompetence til en sådan  

 videregivelse.
Nære pårørende er i medfør af loven  

 kun tillagt kompetence i forbindelse med behandling af patienten.  

 Videregivelse til offentlige myndigheder, private virksomheder eller til fx  

 andre pårørende vil normalt ikke være et nødvendigt  

 led i behandlingen af patienten.
6.2 Frivillighed Et samtykke til videregivelse af helbredsoplysninger mv.  

 skal være frivilligt.
Et samtykke, der er givet under pres, tvang eller  

 svig er ikke gyldigt.
6.3 Samtykkets indhold Samtykket skal være informeret i den forstand, at  

 den, der afgiver samtykke, skal være klar over, hvad det er, der gives  

 samtykke til.
Den ansvarlige sundhedsperson må således sikre sig,  

 at patienten eller en eventuel stedfortræder har fået  

 tilstrækkelig information til at kunne vurdere, hvorvidt samtykke  

 bør meddeles.
Samtykket skal være konkretiseret, således at  

 det klart og utvetydigt fremgår, hvad det er, der meddeles samtykke  

 til.
Det skal fremgå, hvilke typer af oplysninger, der må  

 videregives, til hvem og til hvilke formål.
 Et samtykke kan på et hvilket som helst tidspunkt  

 trækkes tilbage, så længe videregivelse ikke har fundet  

 sted.
 6.4 Samtykkets form mv.
6.4.1 Videregivelse af helbredsoplysninger mv. til behandling Når der er tale om videregivelse af oplysninger i  

 forbindelse med behandling af en patient, skal samtykket være mundtligt  

 eller skriftligt.
 For at smidiggøre videregivelsen er der i  

 patientretsstillingsloven åbnet mulighed for, at samtykket kan gives  

 enten til den sundhedsperson, der videregiver oplysninger, eller til den  

 sundhedsperson, der modtager oplysninger, jf. lovens § 25, stk.1.
Ønsker patienten fx at den alment praktiserende  

 læge bliver orienteret om et afsluttet behandlingsforløb  

 på et sygehus, kan patienten give sit samtykke til, at den  

 praktiserende læge indhenter oplysningerne fra sygehuset.
Sygehuset kan  

 udlevere de begærede oplysninger og behøver således ikke  

 som tidligere at indhente patientens samtykke for, at oplysningerne kan  

 videregives til den praktiserende læge.
6.4.2 Videregivelse af helbredsoplysninger mv. til andre  

 formål Et samtykke til videregivelse af helbredsoplysninger mv.  

 til andre formål end behandling skal som udgangspunkt være  

 skriftligt og skal gives til den sundhedsperson, der videregiver  

 helbredsoplysninger mv.
Kravet om skriftlighed kan dog fraviges, når  

 sagens karakter eller omstændighederne i øvrigt taler derfor,  

 jf. lovens § 27, stk. 1. Det kan fx være tilfældet,  

 hvis videregivelse skal ske meget hurtigt eller hvis patienten har  

 svært ved at skrive.
Samtykket bortfalder senest et år efter det er  

 givet, jf. lovens § 27, stk. 2. Patienten har således  

 mulighed for at overskue videregivelsen.
Patienten kan fastsætte en  

 yderligere tidsmæssig begrænsning af videregivelsen.
7. Ansvar Det er den sundhedsperson, der er i besiddelse af en  

 fortrolig oplysning, der afgør, hvorvidt videregivelse i forbindelse  

 med behandling eller til andre formål er berettiget, jf. lovens  

 § 24, stk. 4, og § 26, stk. 3. Det vil sige, at  

 beslutningskompetencen ligger hos sundhedspersonen.
Det er imidlertid den  

 driftsansvarlige myndighed, der har det overordnede ansvar for, at  

 oplysningerne videregives i overensstemmelse med loven, jf. lovens § 23,  

 stk. 2.
 På et sygehus vil afgørelsen af, hvorvidt en  

 videregivelse af helbredsoplysninger mv. fra en patientjournal er berettiget,  

 som hovedregel skulle træffes af den overlæge, der er ansvarlig  

 for den sygehusafdeling, hvor den pågældende patient er eller har  

 været indlagt, eller af den sundhedsperson, som overlægen har  

 videregivet opgaven til.
 For så vidt angår videregivelse fra fx en  

 alment praktiserende læge, speciallæge eller tandlæge vil  

 afgørelsen skulle træffes af den pågældende  

 sundhedsperson.
8. Journalføring Den ansvarlige sundhedsperson har pligt til  

 journalføring af relevante oplysninger vedrørende information  

 og samtykke til behandling, herunder afvisning af information (retten til  

 ikke at vide) og vedrørende videregivelse af helbredsoplysninger  

 mv.
Journalen skal indeholde oplysninger om, hvilke  

 oplysninger der er givet patienten i forbindelse med informationen, og hvad  

 patienten på denne baggrund har tilkendegivet.
Sundhedspersonen  

 bør gøre patienten bekendt med, hvad der optegnes i  

 journalen.
 Journalføringspligten omfatter også  

 situationer, hvor patienten afviser at modtage et behandlingstilbud eller  

 forlader behandlingsstedet.
 Der skal endvidere i journalen gøres optegnelser  

 om, når en anden sundhedsperson (navn og titel) har givet tilslutning  

 til en behandling efter lovens § 9, stk. 2, eller når  

 embedslægen (navn) har givet tilslutning til en behandling efter lovens  

 § 9, stk. 4.
 Både et samtykke til videregivelse af  

 helbredsoplysninger mv. i forbindelse med behandling og et samtykke til  

 videregivelse til andre formål skal journalføres, jf. lovens  

 §§ 25, stk. 1, og 27, stk. 1.
 Journalen skal også indeholde optegnelser om, hvilke  

 oplysninger der er videregivet, til hvilke formål og til hvem og  

 tilgængelig information om, hvorfra disse oplysninger stammer, jf.  

 lovens §§ 24   28, jf. § 20.
Af journalen skal således fremgå, hvad der er  

 videregivet med patientens samtykke, men også hvad der måtte  

 være videregivet i henhold til § 24, stk. 2, dvs. uden  

 patientens samtykke.
Videregives således oplysninger, der er  

 nødvendige af hensyn til det aktuelle behandlingsforløb mv.  

 uden patientens samtykke, skal dette fremgå af journalen, ligesom  

 alment praktiserende læger og vagtlæger skal journalføre,  

 hvad der måtte være videregivet til andre praktiserende  

 læger.
 Der henvises til Sundhedsstyrelsens cirkulære nr.  

 235 af 19. december 1996 om lægers pligt til at føre ordnede  

 optegnelser (journalføring) og Sundhedsstyrelsens vejledning nr. 236  

 af 19. december 1996 om lægers journalføring, og øvrige  

 gældende regler vedrørende autoriserede sundhedspersoners  

 journalføring.
9. Ikrafttræden Vejledningen træder i kraft den 1. oktober 1998.
 Vejledningen indeholder:
1. Indledning 2. Samtykke til behandling 2.1 Samtykkekompetence 2.1.1 Mindreårige 2.1.2 Voksne patienter uden evne til at give samtykke 2.1.2.1 Varigt inhabile 2.1.2.2 Midlertidigt inhabile 2.1.2.3 Øjeblikkeligt behandlingsbehov 2.2 Frivillighed 2.3 Samtykkets indhold 2.4 Samtykkets form 3. Information 3.1 Hvem har ret til information 3.1.1 Mindreårige 3.1.2 Voksne uden evne til at give samtykke 3.2 Informationens indhold 3.3 Risiko for komplikationer og bivirkninger 3.4 Retten til ikke at vide 3.5 Videregivelse af helbredsoplysninger 3.6 Informationens form 3.7 Øvrige forhold 3.8 Hvem skal give informationen 4. Videregivelse af helbredsoplysninger mv. i forbindelse med  

 behandling af patienter 4.1 Videregivelse med samtykke 4.2 Videregivelse uden samtykke 5. Videregivelse af helbredsoplysninger mv. til andre  

 formål 5.1 Videregivelse med samtykke 5.2 Videregivelse uden samtykke 5.3 Videregivelse vedrørende afdøde patienter 6. Samtykke til videregivelse af helbredsoplysninger mv.
6.1 Samtykkekompetence 6.1.1 Mindreårige 6.1.2 Voksne uden evne til at give samtykke 6.1.2.1 Videregivelse til behandling 6.1.2.2 Videregivelse til andre formål 6.2 Frivillighed 6.3 Samtykkets indhold 6.4 Samtykkets form mv.
