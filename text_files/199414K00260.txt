Nr BTL 260 Betænkning over Forslag til lov om ændring af lov om beskatningen af  

 pensionsordninger m.v. og lov om opkrævning af indkomst- og formueskat for  

 personer m.v. (kildeskat) (Orlovsfinansiering m.v.)   

 Nr L 260 1994-95, 1. samling Afgivet af Skatteudvalget Afgivet: 19950524 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
AMP-samarbejdet, Arbejdsmarkedspensionsrådet, Assurandør-Societetet, Bulow-Lehnsby, Peter, Holte, Finansrådet og Foreningen af Firmapensionskasser.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse ved 3.  

 behandling.
Mindretallet vil stemme hverken for eller imod de stillede  

 ændringsforslag.
Et tredje mindretal (Socialistisk Folkepartis medlem af udvalget)  

 indstiller lovforslaget til vedtagelse.
Mindretallet vil redegøre for  

 sin stilling til de stillede ændringsforslag ved 2. behandling.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme imod de stillede ændringsforslag.
Et femte mindretal (Enhedslistens medlem af udvalget) indstiller  

 lovforslaget til vedtagelse.
Mindretallet vil stemme imod de stillede  

 ændringsforslag.
 ÆndringsforslagAf skatteministeren tiltrådt af et mindretal  

 (S, RV og CD):
 Til § 1 1) Nr. 1 affattes således:
»1. I § 2, nr. 4, litra a, ændres  

 »udbetaling« til: »udbetalinger sker over mindst 10 år  

 og«.' 2) Nr. 3 affattes således:
 »3. Efter § 5 indsættes som nye paragraffer:
»§ 5 A.
Forsikringer og pensionsordninger oprettet i  

 pensionskasser, i hvis ydelser der indgår en alderspension, der er sammensat  

 af en del, der har en varighed på mindst 10 år, og en del, der har en  

 varighed på under 10 år, men som i øvrigt opfylder betingelserne i § 2, nr.  

 4, jf. §§ 3 eller 4, behandles efter reglerne for pensionsordninger med  

 løbende udbetalinger, såfremt udbetalingerne fra den første ophørende del af  

 alderspensionen udelukkende udgør kompensation for manglende adkomst til  

 folkepension og ATP fra pensioneringstidspunktet og indtil det fyldte 67. år.
§ 5 B.
Forsikringer og pensionsordninger oprettet i  

 pensionskasser, i hvis ydelser der indgår en alderspension, der har en  

 varighed på under 10 år, men som i øvrigt opfylder betingelserne i § 2, nr.  

 4, jf. §§ 3 eller 4, behandles efter reglerne for pensionsordninger med  

 løbende udbetalinger, såfremt alle indbetalinger er foretaget af en tidligere  

 arbejdsgiver og udbetalingerne fra alderspensionen udelukkende udgør  

 kompensation for vederlag i penge for personligt arbejde i tjenesteforhold i  

 perioden fra fratrædelse frem til det tidligere med arbejdsgiveren aftalte  

 fratrædelsestidspunkt.«» Bemærkninger Til nr. 1 Efter den ved lovforslagets § 1, nr. 1, foreslåede ændring af  

 pensionsbeskatningslovens § 2, nr. 4, skal alderspensionsdelen af en  

 pensionsordning med løbende udbetalinger være livsvarig.
I modsat fald er  

 ordningen ikke omfattet af pensionsbeskatningslovens afsnit I.
 Det har under behandlingen af lovforslaget vist sig, at der eksisterer et  

 praktisk behov for at kunne oprette ophørende pensionsordninger med løbende  

 udbetalinger ved siden af muligheden for at oprette ratepensionsordninger.  

 Dette skyldes bl.a., at aldersgrænsen for oprettelse af ratepensionsordninger  

 er 55 år, mens der ikke gælder nogen øvre aldersgrænse for oprettelse af  

 pensionsordninger med løbende udbetalinger, hvortil kommer, at de sidstnævnte  

 kan oprettes uden helbredsoplysninger.
 Som følge heraf foreslås det, at kravet om, at alderspensionen skal være  

 livsvarig, erstattes med et krav om, at alderspensionen skal have en varighed  

 på mindst 10 år svarende til den kortest mulige løbetid for  

 ratepensionsordninger.
Til nr. 2 Ved ændringsforslaget til § 1, nr. 3, foreslås en modifikation i  

 kravet om, at alderspensionsdelen af en pensionsordning med løbende  

 udbetalinger skal være livsvarig.
Det tillades således i den foreslåede nye §  

 5 a i pensionsbeskatningsloven, at alderspensionen kan være sammensat af en  

 livsvarig del og en ophørende del.
Ydelserne fra den ophørende del må dog  

 højst udgøre 50 pct. af ydelserne fra den livsvarige del.
 Modifikationen er begrundet i et hensyn til de i praksis almindeligt  

 forekommende ordninger, hvor den forud aftalte pensionsalder er lavere end 67  

 år, og hvor alderspensionen derfor er tilrettelagt således, at der opnås en  

 forhøjet ydelse frem til det fyldte 67. år, hvorefter ydelsen nedsættes  

 svarende til den folkepension og eventuelt tillige ATP-pension, som personen  

 er blevet berettiget til ved det fyldte 67. år.
 Foreningen af Firmapensionskasser har gjort opmærksom på, at visse  

 pensionskassemedlemmer med en relativ lav indkomst som erhvervsaktiv ikke vil  

 kunne tegne sådanne ordninger fremover, fordi de ikke vil kunne opfylde  

 betingelsen om, at deres varige alderspension skal være dobbelt så stor som  

 deres folkepension og ATP.
 Det foreslås derfor, at 50 pct.-reglen erstattes af en bestemmelse, der  

 klargør, at der altid kan tegnes ordninger, hvor den ophørende del af  

 alderspensionen svarer til den folkepension og ATP, som pensionisten vil  

 blive berettiget til ved det fyldte 67. år.
 Ved folkepension forstås både grundbeløb, pensionstillæg og særligt  

 pensionstillæg.
 Det foreslås tillige, at særreglen omformuleres som følge af den under nr.  

 1 foreslåede ændring, hvorefter kravet om livsvarighed skal afløses af et  

 krav om en varighed på mindst 10 år.
Endvidere har Assurandør-Societetet gjort opmærksom på, at der eksisterer  

 et praktisk behov for at kunne oprette meget kortvarige pensionsordninger med  

 løbende udbetalinger.
Det drejer sig om tilfælde, hvor en persons  

 pensionsmæssige forhold allerede er tilrettelagt med henblik på pensionering  

 på et givet tidspunkt, men hvor personen afskediges forinden.
Det bør da være  

 muligt for personens tidligere arbejdsgiver i forbindelse med afskedigelsen  

 at tegne en ophørende forsikring, der alene skal kompensere for manglende løn  

 og lignende vederlag, indtil personen når den oprindelig forudsatte  

 pensionsalder og således kan aktivere sine øvrige pensionsordniger.
 Det foreslås, at der som en ny § 5 b i pensionsbeskatningsloven indsættes  

 en særregel, der gør det muligt fortsat at oprette sådanne ophørende  

 ordninger inden for rammerne af pensionsbeskatningslovens afsnit I.
