Betænkning afgivet af Grønlandsudvalget den 7. december 2012 Betænkning over Forslag til lov om ændring af retsplejelov for Grønland (Ændring af retskredsene i Grønland m.v.) [af justitsministeren (Morten Bødskov)]:
1. Udvalgsarbejdet Lovforslaget blev fremsat den 7. november 2012 og var til 1. behandling den 15. november 2012. Lovforslaget blev efter 1. behandling henvist til behandling i Grønlandsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 19. juni 2012 dette udkast til Retsudvalget, jf.
REU alm. del  bilag 446, folketingsåret 2011-12. Den 7. november og den 30. november 2012 sendte justitsministeren de indkomne høringssvar og notater herom til udvalget.
Spørgsmål Udvalget har stillet 6 spørgsmål til justitsministeren til skriftlig besvarelse, som denne har besvaret.
 2 af udvalgets spørgsmål og justitsministeren svar herpå er optrykt som bilag 2 til betænkningen.
2. Indstillinger Udvalget indstiller lovforslaget til vedtagelse uændret.
 Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) Jacob Bjerregaard (S) Karin Gaardsted (S) Mogens Jensen (S) Thomas Jensen (S) Torben Hansen (S) Jeppe Mikkelsen (RV) Camilla Hersom (RV) Nadeem Farooq (RV) Pernille Vigsø Bagge (SF) Özlem Sara Cekic (SF) Finn Sørensen (EL) Christian Juhl (EL) Sara Olsvig (IA) fmd.
Doris Jakobsen (SIU) nfmd.
Kim Andersen (V) Preben Bang Henriksen (V) Claus Hjort Frederiksen (V) Eva Kjer Hansen (V) Birthe Rønn Hornbech (V) Jakob Ellemann-Jensen (V) Flemming Damgaard Larsen (V) Karsten Nonbo (V) Søren Espersen (DF) Martin Henriksen (DF) Kristian Thulesen Dahl (DF) Marie Krarup (DF) Villum Christensen (LA) Per Stig Møller (KF) Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 56 Bilagsnr.
Titel Oversigt over spørgsmål og svar vedrørende L 56 Bilag 2 Udvalgets spørgsmål 1 og 2 og justitsministerens svar herpå.
 Spørgsmålene og justitsministerens svar herpå er optrykt efter ønske fra Venstre.
 Spørgsmål nr. 1 fra Folketingets Grønlandsudvalg vedrørende forslag til lov om ændring af retsplejelov for Grønland (Ændring af retskredsene i Grønland m.v.) (L 56):
»Ministeren bedes redegøre for regeringens initiativer i anledning af, at det har været nødvendigt at forlænge kredsdommerordningen med dommere uden den særlige uddannelse.« Svar:
Det følger af § 12, stk. 2, i retsplejelov for Grønland, at endelig udnævnelse som kredsdommer først kan ske, når vedkommende efter ansættelse som kandidat til en kredsdommerstilling har gennemgået en særlig kredsdommeruddannelse.
Uddannelseskravet kan i særlige tilfælde fraviges, jf. stk. 3.
 Ved ansættelse af kandidater til kredsdommerstillinger og ved udnævnelse af kredsdommere skal der ud over personlige og faglige kvalifikationer lægges vægt på, om den pågældende har kendskab til de lokale forhold i retskredsen, jf. § 12, stk. 4.
 Kredsdommerne skal være uberygtede og opfylde betingelserne for valgret til kommunalbestyrelsen, jf. lovens § 12, stk. 1.
 Reglerne om, at kredsdommerne skal gennemgå en særlig kredsdommeruddannelse og herefter ansættes i faste stillinger, blev indført i forbindelse med en reform af det grønlandske retsvæsen, som trådte i kraft den 1. januar 2010.
 Forud for reformen blev hvervet som kredsdommer varetaget som deltidsbeskæftigelse og uden krav om særlige uddannelsesmæssige kvalifikationer.
Det forventedes dog ved gennemførelsen af reformen, at der ville forløbe noget tid efter reformens ikrafttræden den 1. januar 2010, før der var et tilstrækkeligt antal uddannede kredsdommere til, at samtlige faste kredsdommerstillinger kunne besættes.
Derfor fandtes det nødvendigt at lade hidtidige kredsdommere, der ikke ønskede ansættelse i en fast stilling, fortsætte deres kredsdommergerning i en overgangsperiode.
På den baggrund findes der i § 747 i retsplejeloven for Grønland en overgangsbestemmelse, hvorefter personer, som forud for den 1. januar 2010 virkede som kredsdommere, og som i øvrigt er uberygtede og opfylder betingelserne for valgret til kommunalbestyrelsen, kan beskikkes som midlertidige kredsdommere i indtil 3 år fra lovens ikrafttræden.
Denne særlige overgangsordning udløber den 1. januar 2013.
Lovforslaget indebærer, at overgangsordningen forlænges med yderligere 3 år, hvilket hænger sammen med, at det fortsat er meget vanskeligt at rekruttere faste kredsdommere, som har gennemgået den særlige kredsdommeruddannelse.
Behovet for at forlænge overgangsordningen skal ikke mindst ses i lyset af, at der ligger et meget stort antal verserende sager ved kredsretterne.
 Lovforslaget indebærer derudover, at de nuværende 18 retskredse i Grønland erstattes af 4 nye kredse, som fastlægges med udgangspunkt i de grønlandske kommunegrænser.
 Baggrunden for denne del af forslaget er, at en ordning med 4 retskredse i stedet for de nuværende 18 vil medføre en faglig og kompetencemæssige styrkelse af kredsretterne og kredsdommerne, idet der ved at samle kredsdommerne i storkredse skabes grundlag for at etablere et stærkt, inspirerende og udviklende fagligt miljø blandt kredsdommerne.
Med ændringen af retskredsstrukturen vil kredsdommerne fremover ikke sidde hver for sig i de enkelte grønlandske byer.
Derimod vil flere kredsdommere sidder samlet med mulighed for at udveksle og indsamle viden og erfaring fra hinanden.
 Med den foreslåede regionalisering af retskredsene vil det derfor blive lettere at rekruttere velkvalificerede, fuldtidsansatte kredsdommere og skabe høj kvalitet i sagsbehandlingen samt acceptable sagsbehandlingstider.
 Ud over forlængelsen af den nævnte overgangsordning er det således også hensigten med lovforslaget at skabe en mere langsigtet og stabil løsning af rekrutteringsproblemet.
 Hvis lovforslaget vedtages, vil det i lyset af erfaringerne med den nye retskredsstruktur blive overvejet, om problemerne med rekruttering af velkvalificerede, fuldtidsansatte kredsdommere måtte give anledning til yderligere initiativer.
 Spørgsmål nr. 2 fra Folketingets Grønlandsudvalg vedrørende forslag til lov om ændring af retsplejelov for Grønland (Ændring af retskredsene i Grønland m.v.) (L 56):
»Ministeren bedes indhente en redegørelse fra det grønlandske selvstyre for navnlig at få besvaret spørgsmålet om, hvilke foranstaltninger selvstyret har truffet for at få rekrutteret flere uddannede kredsdommere, så Grønland kan leve op til reformens hensigter.« Svar:
 Justitsministeriet har indhentet en udtalelse fra det grønlandske selvstyre, der har oplyst følgende:
»Naalakkersuisut kan oplyse, at eftersom varetagelsen af justitsområdet er statens anliggende har Grønlands Selvstyre på denne baggrund ikke selvstændige initiativer i forhold til rekruttering af uddannede kredsdommere« Der henvises i øvrigt til den samtidige besvarelse af spørgsmål nr. 1 fra Folketingets Grønlandsudvalg vedrørende lovforslaget.
