(Til samtlige kommuner) Bistandslovens nye regler om forældrebestyrelser i kommunale  

 daginstitutioner og kommunal dagpleje for børn er vedtaget med Lov nr. 350 af  

 14. maj 1992.
 Loven er en rammelov, som det i høj grad er op til hver enkelt  

 kommunalbestyrelse at udfylde, så forældrebestyrelserne både i deres  

 sammensætning og i deres kompetence kan tilpasses de lokale forhold.
 Kommunalbestyrelsen skal derfor både for kommunens daginstitutioner og for  

 den kommunale dagpleje fastlægge mål og rammer, inden for hvilke  

 forældrebestyrelserne udøver deres virksomhed.
 Kommunalbestyrelsen har fortsat det overordnede ansvar for kommunens  

 daginstitutioner og den kommunale dagpleje.
 Kommunale daginstitutioner.
Ved de kommunale daginstitutioner, oprettet efter bistandslovens § 69,  

 skal der ved hver institution oprettes en forældrebestyrelse med et flertal  

 af valgte forældre.
I bestyrelsen skal der vælges 2 repræsentanter af og  

 blandt medarbejderne i institutionen.
Kommunalbestyrelsen beslutter selv,  

 hvor mange medlemmer der skal være i hver bestyrelse og der bør være min. 3  

 og max. 7 forældrevalgte medlemmer af bestyrelsen.
Andre end forældre og  

 personale kan efter kommunalbestyrelsens beslutning blive medlemmer af  

 forældrebestyrelsen.
Her tænkes på nære samarbejdspartnere for enkelte  

 institutioner, fx. foreninger, dagplejen etc.
 Fritids- og ungdomsklubber, som retter sig mod større børn og som ikke har  

 kontrolleret fremmøde, er ikke omfattet af forpligtelsen til at etablere  

 forældrebestyrelser.
Forældrebestyrelserne tillægges efter loven en selvstændig kompetence.
Forældrebestyrelserne skal 1)fastsætte principper for daginstitutionens  

 virksomhed, fx. de pædagogiske principper, daginstitutionens aktiviteter,  

 samarbejde mellem institution og forældre, etc. 2) fastsætte principper for  

 anvendelsen af en budgetramme (en pose penge), der som minimum skal indeholde  

 institutionens driftsudgifter excl. lønudgifter og udgifter til  

 vedligeholdelse af bygninger. 3) have indstillingsret til kommunalbestyrelsen  

 i forbindelse med ansættelse af personale.
Kommunalbestyrelsen er ikke bundet  

 af forældrebestyrelsens indstilling.
Forældrebestyrelserne kan herudover tillægges yderligere kompetence efter  

 delegation fra kommunalbestyrelsen.
Dette "råderum", hvor  

 kommunalbestyrelsen beslutter omfanget af delegationen, kan omfatte:  

 -Rådighed over alle konti, d.v.s. også løn og vedligeholdelse -fuld  

 dispositionsfrihed inden for den tildelte ramme -administrative opgaver  

 -beslutninger om evt. ferielukning og fastsættelse af daglig åbningstid inden  

 for de af kommunalbestyrelsen fastlagte rammer.
 Der er visse områder, som ikke kan delegeres til  

 forældrebestyrelserne,d.v.s. de henhører fortsat under kommunalbestyrelsens  

 kompetence.
 Det drejer sig om -tilsynet med institutionerne efter bistandslovens § 71  

 -visitationen efter § 72 -fastsættelse af forældrebetaling og tildeling af  

 fripladser efter § 73 - eføjelser, der følger af den kommunale bevillings- og  

 arbejdsgiverkompetence.
Daginstitutionslederen har den administrative og pædagogiske ledelse af  

 institutionen og udmønter de principper, der fastsættes af  

 forældrebestyrelserne, i det daglige pædagogiske arbejde.
Lederen forudsættes  

 endvidere at fungere som forældrebestyrelsens sekretær.
 Den kommunale dagpleje.
Inden for den kommunale dagpleje efter bistandslovens § 64 er  

 kommunalbestyrelsen forpligtet til at oprette en forældrebestyrelse med et  

 flertal af valgte forældre, såfremt mere end halvdelen af forældrene i  

 dagplejen anmoder om det.
Forældrebestyrelsens kompetence skal i givet fald  

 omfatte de overordnede principper for dagplejens virksomhed, d.v.s. de  

 retningslinier, der omfatter alle dagplejehjem og ikke aktiviteterne og  

 forholdene i det enkelte dagplejehjem.
Som ved de kommunale daginstitutioner er der områder forældre bestyrelsen  

 ved dagplejen skal have indflydelse på og områder, hvor kommunalbestyrelsen  

 kan tillægge forældrebestyrelsen en kompetence.
Disse områder svarer til de  

 nævnte inden for daginstitutionerne, men tilpasses til de særlige forhold,  

 der er gældende for dagplejen.
Forældrebestyrelsen i dagplejen kan ligesom  

 forældrebestyrelserne i daginstitutionerne ikke få indflydelse på de forhold,  

 der vedrører tilsyn, visitation, fripladser og forældrebetaling, samt  

 bevillings- og arbejdsgiverkompetencen.
 Der er intet til hinder for, at kommunalbestyrelsen på eget initiativ  

 opretter én eller flere forældrebestyrelser inden for dagplejen.
 Kommunalbestyrelsen skal udarbejde en styrelsesvedtægt for de kommunale  

 institutioner og den kommunale dagpleje.
 Styrelsesvedtægten skal bl.a. indeholde regler om valg, valgperiode, antal  

 medlemmer, forældrebestyrelsernes kompetence, samt fastlægge de mål og  

 rammer, som forældrebestyrelserne arbejder inden for.
 Det er en intention med loven, at forældrebestyrelserne tillægges så vid  

 kompetence som muligt og at rammerne er så brede, at forældrebestyrelserne  

 har en reel mulighed for at påvirke indholdet i institutionerne og dagplejen.
 Selvejende institutioner.
De selvejende daginstitutioner er ikke umiddelbart omfattet af  

 forpligtelsen til at oprette forældrebestyrelser.
Hovedparten af de  

 selvejende institutioner har allerede i dag flertal af forældre i  

 institutionens bestyrelse.
Regeringen finder det vigtigt at støtte denne  

 udvikling og forudsætter, at den enkelte bestyrelse og forening /  

 organisation, der medvirker til etableringen af selvejende institutioner,  

 selv sikrer forældrene en indflydelse, der svarer til den, forældrene til  

 børn i de kommunale institutioner får med denne lov.
 Socialministeriet vil i samarbejde med Kommunernes Landsforening udarbejde  

 en vejledning om loven om forældrebestyrelser.
 Loven træder i kraft den 1. januar 1993, d.v.s. på dette tidspunkt skal  

 forældrebestyrelserne starte deres virke.
