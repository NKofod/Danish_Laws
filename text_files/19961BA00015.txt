Nr BSF 15 Forslag til folketingsbeslutning om forbud mod rockeres rygmærker Fremsat af Pia Kjærsgaard (DF) Kristian Thulesen Dahl (DF) Ole Donner (DF)  

 Poul Nødgaard (DF) den 3. oktober 1996 Folketinget pålægger regeringen at fremsætte lovforslag om forbud mod rockeres brug af rygmærker.
Bemærkninger til forslaget Forslaget er en del af Dansk Folkepartis pakke af forslag til bekæmpelse  

 af den tiltagende rockerkriminalitet.
 Rockerne benytter rygmærker som et led i en uniformslignende fremtræden.  

 Dermed skal rygmærkerne bruges til at styrke et sammenhold blandt rockerne  

 inden for en gruppe vendt imod andre, herunder andre rockergrupper.
 Herudover giver rockernes rygmærker omverdenen et signal om, at der er  

 tale om personer med tilknytning til en klub, hvor kriminalitet, vold, mord  

 og andre ulovligheder er en del af dagligdagen.
 På baggrund af, at rygmærkerne således tjener til rockernes sammenhold om  

 kriminelle handlinger og til at give et utvetydigt signal til omverdenen om  

 kriminalitet med det formål at skabe respekt gennem frygt, er det  

 forslagsstillernes holdning, at brug af rygmærker bør forbydes i Danmark.
 Forslagsstillerne forestiller sig, at forbudet i praksis skal etableres  

 ved, at politimyndighederne gennem lovgivningen får mulighed for at udstede  

 påbud om, at bestemte rygmærker ikke må bæres.
 I Hamburg har man med succes forbudt anvendelse af rockernes rygmærker,  

 hvilket har betydet, at der ikke mere kommer rockere med rygmærker i byen.  

 Det er forslagsstillernes opfattelse, at et sådant forbud nemt og med gode  

 resultater vil kunne indføres i Danmark, såfremt den politiske vilje er til  

 stede.
 Forslagsstillerne er af den opfattelse, at det ikke er rimeligt, at  

 danskerne skal finde sig i, at der i danske samfund er rockere, som gennem  

 deres påklædning signalerer, at de tilhører en klub, der i praksis har som  

 formål at overtræde lovgivningen og herigennem skabe frygt og utryghed i  

 befolkningen.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod rockeres rygmærker.
(Beslutningsforslag nr.
B 15).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
