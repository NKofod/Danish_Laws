Ankestyrelsens principafgørelse U-4-89 om kompetence - forskud på førtidspension - arbejdsskadeforsikring - erstatning Resume:
 Arbejdsskadestyrelsen havde hjemmel til at træffe afgørelse om forskud på forventet erstatning, også når spørgsmålet om erstatningens størrelse var indbragt for Ankestyrelsen.
 Love:
Lov om sikring mod følger af arbejdsskade - lovbekendtgørelse nr. 390 af 20. maj 1992 - § 26, stk. 3 og § 54 Sagsfremstilling:
 Sikringsstyrelsen fastsatte den 27. juni 1988 tab af erhvervsevne til 100%.
 Forsikringsselskabet ankede ved brev af 8. juli 1988 over Sikringsstyrelsens afgørelse.
 Tilskadekomne M's faglige organisation anmodede i brev af 26. august 1988 Sikringsstyrelsen om forskud på erstatning, svarende til hvad forsikringsselskabet umiddelbart var indstillet på at anerkende (tab af erhvervsevne på 15-25%).
 Sikringsstyrelsen fandt, at der ikke kunne anvises M forskud på en erhvervsevnetabserstatning, når afgørelsen derom er indbragt for Ankestyrelsen.
 Sagen blev anket af den faglige organisation.
 Lovgrundlag: Arbejdsskadeforsikringslovens § 26, stk. 3 og § 54.
 Afgørelse:
 Ankestyrelsen fandt, at § 26, stk. 3, i lov om arbejdsskadeforsikring indeholdt hjemmel til, at der kunne ydes forskud på erstatning, også når afgørelsen om erstatningens størrelse var indanket for Ankestyrelsen.
 Ankestyrelsen fandt endvidere, at afgørelser i medfør af ovennævnte § 26, stk. 3, er egentlige afgørelser, der kan indankes for Ankestyrelsen, jf. § 54 i lov om arbejdsskadeforsikring.
