Ligebehandlingsnævnets afgørelse om alder - ansættelse - stillingsopslag - medhold J.nr. 20-13797 Et eventbureau annoncerede på sin hjemmeside efter bl.a. bartendere og eventafviklere, der skulle være minimum 25 år.
En mand på 24 år søgte stillingerne og oplyste bl.a. sin alder i ansøgningen.
Han modtog ikke svar på sin ansøgning.
Eventbureauet havde handlet i strid med forbuddet mod at annoncere efter personer med en bestemt alder.
Nævnet vurderede også, at manden havde påvist faktiske omstændigheder, som gav anledning til at formode, at der var udøvet direkte forskelsbehandling på grund af alder.
Eventbureauet havde ikke løftet sin bevisbyrde for, at ligebehandlingsprincippet ikke var blevet krænket.
Manden fik derfor medhold i klagen.
Nævnet fandt ikke grundlag for at tilkende manden en godtgørelse.
 Klagen angår påstået forskelsbehandling på grund af alder i forbindelse med, at en virksomhed annoncerede efter medarbejdere med en bestemt alder, og at klager ikke kom i betragtning til ansættelse.
Ligebehandlingsnævnets afgørelse Det var i strid med annonceringsbestemmelsen i forskelsbehandlingsloven, at indklagede i et stillingsopslag søgte efter bl.a. bartendere og eventafviklere på minimum 25 år.
 Det var også i strid med forskelsbehandlingsloven, at klager ikke kom i betragtning til stillingerne som bartender og eventafvikler.
Sagsfremstilling Klager har for nævnet fremlagt skærmbillede fra det indklagede eventbureaus hjemmeside, hvor indklagede annoncerede efter medarbejdere til ansættelse.
Det fremgår ikke af skærmbilledet, hvornår annonceringen fandt sted:
Bartendere med erfaring fra cocktailbranchen Erfaring er et krav God løn efter aftale Gode samarbejdsevner, stabil og serviceminded Min. 25 år Gerne med kørekort Tjenere og overtjenere Erfaring er et krav God løn efter aftale Gode samarbejdsevner, stabil og serviceminded Min. 22 år Gerne med kørekort Eventafviklere Erfaring er ikke et krav og I vil blive briefet om hver enkel opgave God løn efter aftale Gode samarbejdsevner, stabil og serviceminded Min. 25 år Gerne med kørekort Casino dealere Erfaring er ikke et krav - Vi sørger for certificering God løn efter aftale Gode samarbejdsevner, stabil og serviceminded Min. 25 år Gerne med kørekort Vi forventer, at du har lyst til, at arbejde med mennesker og er som person udadvendt og positiv.
Du er ikke bange for, at tage fat og har mod på, at lære en en masse, i det vi oplærer jer i forskellige områder.
Du har måske en lille entertainer gemt inde i dig, er super serviceminded, og forstår, at det er vores kunder der skal være i centrum -Altid.
Har du lyst til, at arbejde hos os og være med til, at skabe uforglemmelige oplevelser for vores kunder må du meget gerne fremsende en ansøgning til os.
Arbejdet ligger hovedsageligt på torsdage, fredage og lørdage.
Erfaring fra lign. jobs er en fordel, men ikke er et must.
Ansøgning sendes pr. mail til: E-mail: [mailadresse] Husk venligst kortfattet ansøgning, CV og foto.
De bedste hilsener [indklagede] Den 27. december 2019 sendte klager, der er født i 1995, følgende mail til indklagede med emnet Ansøgning til stilling som bartender eller eventafvikler.
Mailen var vedlagt et billede af klager:
 Kort om mig selv:
Jeg er en fyr på 24, der tidligere har arbejdet som bartender i bowlinghal.
Jeg har også arbejdet som bartender i en natklub henover sommerferien 2018. Jeg synes det var meget sjovt, at arbejde i nattelivet, og vil gerne prøve det igen.
 Jeg synes stillingerne som bartender eller eventafvikler lyder spændende, og vil være en god mulighed for mig, til at komme ud og arbejde i nattelivet igen.
 Jeg kunne godt tænke mig at høre mig mere om stillingen, og høre om det måske kunne føre til min ansættelse.
Med venlig hilsen [Klager] Klager modtog ikke svar på sin ansøgning.
 Klagen blev modtaget i Ligebehandlingsnævnet den 17. marts 2020.
 Klager har ikke fremsat krav om tilkendelse af et bestemt godtgørelsesbeløb.
Parternes bemærkninger Klager gør gældende, at han er blevet forskelsbehandlet i strid med forskelsbehandlingslovens § 2. Ved ikke at reagere på klagers ansøgning har indklagede udsat klager for forskelsbehandling på grund af alder.
Han ønsker en godtgørelse fastsat på baggrund af praksis og omstændighederne i øvrigt.
 På tidspunktet for sin ansøgning var klager 24 år.
 Det fremgår ikke af stillingsopslagene, hvorfor bartendere eller eventafviklere skulle være 25 år.
Det fremgik af klagers ansøgning, at han har erfaring som bartender.
Til sin fortrydelse fik han ikke nævnt, at han også har erfaring som overtjener og dermed også erfaring med eventafvikling.
Dette havde klager håbet, at han kunne uddybe ved en senere kontakt.
Klager kan ikke se, hvorfor indklagede ikke tog kontakt til klager.
Den eneste årsag må være, at klager ikke opfyldte indklagedes uhjemlede alderskrav.
 Den manglende respons må tolkes som et afslag.
På tidspunktet for klagens indbringelse for nævnet var stillingsopslagene stadig tilgængelige på indklagedes hjemmeside.
Stillingerne var derfor øjensynligt endnu ikke blevet besat.
 Indklagede har trods flere opfordringer hertil ikke besvaret nævnets henvendelser om klagen.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at det ikke ved annoncering må angives, at der til ansættelse søges eller foretrækkes en person med en bestemt alder.
 Det fremgår af det fremlagte skærmbillede, at indklagede søgte efter bl.a. bartendere og eventafviklere, der skulle være minimum 25 år.
 Indklagede har herved handlet i strid med forbuddet mod at annoncere efter personer med en bestemt alder.
Overtrædelse af annonceringsbestemmelsen i forskelsbehandlingsloven straffes med bøde.
Ligebehandlingsnævnet har ikke kompetence til at udstede bøder eller til at tilkende godtgørelse i anledning af overtrædelse af forbuddet mod annoncering efter personer med en bestemt alder.
 Det fremgår endvidere af forskelsbehandlingsloven, at en arbejdsgiver ikke må forskelsbehandle ansøgere til ledige stillinger ved ansættelse.
 Ved forskelsbehandling forstås enhver direkte eller indirekte forskelsbehandling på grund af alder.
 Der foreligger direkte forskelsbehandling, når en person på grund af alder behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer med en bestemt alder ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opnå det er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der udøves direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Klager ansøgte den 27. december 2019 om en stilling som bartender eller eventafvikler.
Klager oplyste i ansøgningen, at han på ansøgningstidspunktet var 24 år.
 Indklagede, der i annoncen havde angivet, at de søgte bartendere og eventafviklere på minimum 25 år, svarede ikke klager på hans ansøgning.
 På den baggrund vurderer nævnet, at klager har påvist faktiske omstændigheder, som giver anledning til at formode, at der er udøvet direkte forskelsbehandling på grund af alder.
 Det påhviler derfor indklagede at bevise, at ligebehandlingsprincippet ikke er blevet krænket.
 Indklagede, der ikke har besvaret nævnets henvendelser, har ikke løftet denne bevisbyrde.
 Klager får derfor medhold i klagen.
 Efter en samlet vurdering af sagens omstændigheder finder nævnet ikke, at indklagedes overtrædelse har haft en sådan konkret grovhed over for klager, at der er grundlag for at tilkende klager en godtgørelse.
Retsregler Afgørelsen er truffet efter følgende bestemmelser:
