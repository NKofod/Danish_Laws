Fremsat den 22. december 2020 af Kristian Pihl Lorentzen (V), Hans Andersen (V), Martin Geertsen (V),                     Peter Juel-Jensen (V), Ellen Trane Nørby (V) og Hans Christian Schmidt (V) Forslag til folketingsbeslutning om kortlægning af konsekvenser af køkørsel Folketinget pålægger regeringen at igangsætte en kortlægning af konsekvenser af køkørsel i Danmark for erhvervslivets mobilitet, bosætning og arbejdsudbud og køkørsels effekter på klimaet og luftforureningen.
Bemærkninger til forslaget Danskerne oplever køkørsel og forsinkelser på vejene 360.000 timer hver dag.
Det svarer til ca. 41 år  om dagen  som danskerne spilder på køkørsel.
Det viser tal fra Vejdirektoratet i rapporten »Statsvejnettet 2020  Oversigt over tilstand og udvikling«, Vejdirektoratet, 2020. I rapporten anslås det samtidig, at disse daglige forsinkelser på vejnettet svarer til ca. 83 mio. tabte køretøjstimer om året og et samfundsøkonomisk tab på 26 mia. kr. årligt.
Ud over det åbenlyse tidsspilde og de massive samfundsøkonomiske konsekvenser ved de mange timers køkørsel og forsinkelser, som er fremhævet i Vejdirektoratets rapport, har vi Danmark ikke det fulde overblik over konsekvenserne ved køkørsel.
Dette ønsker forslagsstillerne af beslutningsforslaget at få afdækket.
Det er ikke nyt, at fremkommelighed og god trafikal mobilitet har betydning for erhvervslivets konkurrence- og vækstvilkår, men der udestår et overblik over de egentlige konsekvenser, som de opgjorte trængselstal og daglige forsinkelser har for erhvervslivet.
Tilsvarende mangler der en udredning af klimabelastningen som følge af køkørsel.
Det foreslås derfor, at der igangsættes en udvidet kortlægning af konsekvenserne ved køkørsel.
Kortlægningen skal især fokusere på konsekvenserne for erhvervslivets mobilitet, bosætning og arbejdsudbud, men skal samtidig have et klima- og miljøperspektiv ved også at afdække køkørslens effekt på klimaet og luftforurening (CO2- og partikeludledningen). Transportministeren har i et svar til Folketinget oplyst, at en sådan analyse kan foretages på baggrund af eksempelvis gps-data, jf.
TRU alm. del  svar på spørgsmål 775, folketingsåret 2019-20.
 Transport- og Boligministeriet pålægges med vedtagelse af beslutningsforslaget at foranledige, at en uafhængig, ekstern rådgiver udarbejder den ovenfor beskrevne kortlægning, og at arbejdet med kortlægningen er gennemført inden den 1. juli 2021.
Der lægges op til, at der afsættes 2 mio. kr. til at gennemføre kortlægningen.
Her henvises der til Venstres finanslovforslag for 2021.
Skriftlig fremsættelse Kristian Pihl Lorentzen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kortlægning af konsekvenser af køkørsel.
(Beslutningsforslag nr.
B 112) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
