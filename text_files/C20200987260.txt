Vejledning om omsætning af løbende erstatninger til kapitalbeløb efter lov om arbejdsskadesikring i 2021 for skader fra 1. januar 20111) Denne vejledning anvendes kun, såfremt lovforslag nr.
L 22 om ændring af lov om arbejdsskadesikring, lov om den selvejende institution Arbejdsmarkedets Erhvervssikring og lov om erstatningsansvar, der er fremsat den 7. oktober 2020, og lovforslag nr.
L 105 om ændring af lov om social pension og lov om afgift af bidraget til Arbejdsmarkedets Erhvervssikring og af arbejdsulykkeserstatninger m.v., der er fremsat den 18. november 2020, ikke vedtages og træder i kraft senest den 1. januar 2021. Vedtages lovforslagene, anvendes vejledning nr. 9741 af 30. oktober 2020.
Indledning Efter lov om arbejdsskadesikring, jf. lovbekendtgørelse nr. 376 af 31. marts 2020, fastsættes efter indstilling fra bestyrelsen for Arbejdsmarkedets Erhvervssikring nærmere regler for omsætning af løbende erstatning til kapitalbeløb, der tilkendes og beregnes med virkning fra 1. januar det følgende år.
 Vejledningen finder således anvendelse på ulykker indtrådt den 1. januar 2011 eller senere og på erhvervssygdomme anmeldt den 1. januar 2011 eller senere, når løbende erstatninger omsættes til kapitalbeløb i perioden fra den 1. januar 2021 til den 31. december 2021.
 Faktorerne for omsætning af løbende erstatninger til kapitalbeløb fastsættes af Arbejdstilsynets direktør efter bemyndigelse fra beskæftigelsesministeren.
Metoden for fastsættelse af faktorerne for omsætning af løbende erstatninger til kapitalbeløb er fastsat ved lov.
Vejledningen er dermed udtryk for de beregnede faktorer i 2021-niveau.
Erstatning for tab af erhvervsevne En løbende erstatning for tab af erhvervsevne, tilkendt efter §§ 17 og 17a i lov om arbejdsskadesikring, omsættes til et kapitalbeløb ved at gange den årlige erstatning på omsætningstidspunktet med den faktor i bilagets tabel A eller B, som står ud for den tilskadekomnes alder på omsætningstidspunktet.
 Tabel A anvendes for tilskadekomne, der er født den 1. januar 1963 eller senere efter arbejdsskadesikringslovens § 17, stk. 7, for hvem den løbende erstatning ophører ved det fyldte 68. år.
 Tabel B anvendes for tilskadekomne, der er født i perioden fra den 1. juli 1955 til den 31. december 1962 efter arbejdsskadesikringslovens § 17, stk. 7, for hvem den løbende erstatning ophører ved det fyldte 67. år.
 Tabel A og B anvendes desuden til fastsættelse af erstatning for fremtidige permanente udgifter til helbredelse, optræning og hjælpemidler efter § 15, stk. 3, i lov om arbejdsskadesikring.
 Når den tilskadekomnes alder opgjort i år og måneder ligger mellem de aldre, som er angivet i tabel A og B, benyttes tilsvarende mellemliggende faktorer baseret på den tilskadekomnes alder opgjort i år og måneder.
 Når den tilskadekomnes alder opgjort i år og måneder ligger mellem den højeste alder angivet i tabel B og folkepensionsalderen, jf. lov om social pension, fratrukket 2 år, benyttes mellemliggende faktorer mellem faktoren for den højeste alder angivet i tabel B og faktoren 1,245.
 Når den tilskadekomne på tidspunktet for afgørelsen om erstatning for tab af erhvervsevne eller forsikringsselskabets/Arbejdsmarkedets Erhvervssikrings stillingtagen efter § 15, stk. 3, er 2 år eller mindre fra at nå folkepensionsalderen, jf. § 1a i lov om social pension, fastsættes kapitalbeløbet ved at gange den årlige erstatning på afgørelsestidspunktet med faktoren 1,245. Det samme gælder tilskadekomne, der har nået folkepensionsalderen.
Erstatning for tab af forsørger En løbende erstatning for tab af forsørger tilkendt efter arbejdsskadesikringslovens § 20, stk. 2, omsættes til et kapitalbeløb ved at gange den årlige erstatning på omsætningstidspunktet med den faktor i bilagets tabel C, som står ud for den efterladtes alder og restperioden af erstatningen på omsætningstidspunktet.
 Når restperioden af erstatningen opgjort i år og måneder ligger mellem de restår, som er angivet i tabellen, benyttes tilsvarende mellemliggende faktorer baseret på restperioden opgjort i år og måneder.
Principper for fastsættelse af kapitaliseringsfaktorer Faktorerne i bilagets tabel A, B og C er fastsat på grundlag af følgende forudsætninger:
 1) En dødelighed for erstatningsmodtageren fastsat som et simpelt gennemsnit af mænds og kvinders dødelighed som fastsat i det tekniske livsgrundlag G82.
 2) En rentefod på 2,27 pct. p.a., fastsat som gennemsnittet af de årsgennemsnitlige effektive renter for 30-årige realkreditobligationer for årene 2015 til 2019. For årene 2015 til 2019 er anvendt årsgennemsnit af Finans Danmarks ugentligt opgjorte lange obligationsrente for realkreditobligationer.
 3) En beskatning af kapitalafkast på 37,73 pct., fastsat som summen af satserne for indkomståret 2020 for bundskatten (12,11 pct.), jf. lov om indkomstskat for personer m.v. (personskatteloven), den landsgennemsnitlige kommuneskat (24,95 pct.) og den landsgennemsnitlige kirkeskat (0,67 pct.).
 4) En beskatning af løbende erstatning på 37,73 pct., fastsat som summen af satserne for indkomståret 2020 for bundskatten (12,11 pct.), jf. lov om indkomstskat for personer m.v. (personskatteloven), den landsgennemsnitlige kommuneskat (24,95 pct.) og den landsgennemsnitlige kirkeskat (0,67 pct.).
 5) En løntalsregulering af løbende erstatning på 2,22 pct. årligt, fastsat som gennemsnittet af 2,0 pct. tillagt tilpasningsprocenten, jf. lov om en satsreguleringsprocent, for årene 2017 til 2021.
Arbejdstilsynet, den 1. december 2020 Sine Frederiksen / Helle Klostergaard Christensen Bilag 1 Tabel A: Erhvervsevnetabserstatning tilkendt til det 68. år Tabel B: Erhvervsevnetabserstatning tilkendt til det 67. år Tabel C: Forsørgertabserstatning 1) Vejledningen gennemfører dele af Rådets direktiv 79/7 EØF af 19. december 1978 om gradvis gennemførelse af princippet om ligebehandling af mænd og kvinder med hensyn til social sikring, EF-Tidende 1978, nr.
L 6, side 24.
