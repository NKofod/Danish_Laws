Indholdsfortegnelse 1. Indledning 2. Område 2.1  Arbejde i private husholdninger og i familievirksomheder 2.2  Klub- og foreningsaktiviteter 3. Almindelige bestemmelser 3.1  Oplæring og instruktion 3.2  Sikkerhedsorganisation 4. Underretning af forældre 5. Underretning af kommunen 6. Undervisningspligt 7. Arbejde, som ikke må udføres af unge under 18 år 7.1  Forbud mod arbejde med visse tekniske hjæpemidler 7.2  Forbud mod arbejde med visse stoffer og materialer 7.3  Forbud mod sundhedsskadelige fysiske påvirkninger 7.4  Forbud mod arbejde, der indebærer voldsrisiko 7.5  Forbud mod arbejde, der indebærer ned- eller  

 sammenstyrtningsrisiko 7.6  Forbud mod arbejde, der indebærer andre risici 7.6.1  Støj og vibrationer 7.6.2  Høje og lave temperaturer 7.6.3  Kvælningsfare 7.7  Brug af åndedrætsværn 8. Særlige regler for elever under erhvervsuddannelse 9. Unge over 15 år, der ikke er undervisningspligtige 9.1  Arbejdstid 9.2  Aften- og natarbejde samt hvileperiode 9.3  Fridøgn 10. 13- og 14-årige samt unge, der er  

 undervisningspligtige 10.1  Beskæftigelse 10.2  Arbejdstid, aften- og natarbejde, hvileperiode samt fridøgn 11. Ferie for unge, der er undervisningspligtige 12. Børn og unge, der udfører kulturelle o.l.  

 aktiviteter 13. Erhvervspraktikanter Bilag 1 A  Ikke udtømmende liste over tekniske hjælpemidler, anlæg  

 og arbejdsprocesser, som unge under 18 år ikke må arbejde med.
Bilag 1 B  Liste over tekniske hjælpemidler og anlæg, som unge,  

 der er fyldt 16 år, må beskæftiges med.
Listen er en lempelse i forhold til  

 bilag 1 A.
Bilag 1 C  Liste over tekniske hjælpemidler og anlæg, som unge,  

 der er fyldt 15 år, må beskæftiges med i familievirksomheder.
Listen er en  

 lempelse i forhold til bilag 1 A.
 Bilag 2 A  Ikke udtømmende liste over stoffer og materialer, som  

 unge under 18 år ikke må arbejde med eller på anden måde udsættes for.
Bilag 2 B  Liste over arbejde med stoffer og materialer, som unge,  

 der er fyldt 15 år, må udføre.
Listen er en lempelse i forhold til bilag 2 A.
 Bilag 3  Ikke udtømmende liste over arbejde, som kan medføre andre  

 sikkerheds- og sundhedsfarer, som unge under 18 år ikke må udføre.
 Bilag 4  Liste over, hvad unge, som er fyldt 13 år, må beskæftiges  

 med.
1. Indledning Denne At-meddelelse oplyser om de regler, der gælder for unge under 18 år,  

 der udfører arbejde for en arbejdsgiver, og erstatter følgende At-meddelser:
 - Nr. 4.01.1 om børns arbejde, september 1983.
 - Nr. 4.01.2 om unges arbejde, juli 1990.
 - Nr. 4.01.3 om børns og unges aften- og natarbejde, maj 1986.
Unge under 18 år er omfattet af de samme arbejdsmiljøregler, som gælder  

 for alle andre, der arbejder for en arbejdsgiver.
Derudover gælder en række  

 særlige regler for unge under 18 år.
Disse regler er fastsat i  

 Arbejdsministeriets bekendtgørelse om unges arbejde.
Bekendtgørelsens bilag,  

 der indeholder eksempler på forskellige former for arbejde, som er  

 henholdsvis forbudt eller tilladt for unge under 18 år, er optrykt som bilag  

 til denne At-meddelelse.
2. Område Den unge er omfattet af Arbejdsministeriets bekendtgørelse om umges  

 arbejde, når den unge udfører arbejde for en arbejdsgiver.
Om dette er  

 tilfældet, er en konkret vurdering.
 Det er afgørende for, om der er tale om arbejde for en arbejdsgiver:
- om den unge udfører arbejde, der kan sidestilles med eller har  

 overvejende lighed med det arbejde, ansatte udfører, - om den unge har pligt til at stille sin personlige arbejdskraft til  

 rådighed, - om den unge er undergivet instruktionsbeføjelse og kontrol, - om der stilles arbejdsrum om andre nødvendige hjælpemidler til rådighed.
Endvidere tillægges det betydning, om arbejdsgiveren bærer risikoen for  

 arbejdsresultatet eller opnår en evt. fordel heraf.
I tvivlstilfælde  

 tillægges det endvidere betydning, om den unge får vederlag for sit arbejde.
2.1 Arbejde i private husholdninger og i familievirksomheder Den unges erhvervsmæssige arbejde i arbejdsgiverens private husholdniong  

 er som hovedregel omfattet af bekendtgørelsen om unges arbejde.
Med til  

 arbejde i arbejdsgiverens private husholdning hører arbejde, som skal  

 tilgodese familiens daglige behov i hus og have.
Eksempler på arbejde, der  

 hører under den private husholdning, er børnepasning, pasning af mindre  

 husdyr og havearbejde.
Også den unges erhvervsmæssige arbejde i familievirksomkheder er som  

 hovedregel omfattet af bekendtgørelsen om unges arbejde.
Ved arbejde i en  

 familievirksomhed forstås arbejde, der udelukkende udføres af de medlemmer af  

 arbejdsgiverens familie, som hører til husstanden.
Et eksempel på en  

 familievirksomhed er en landbrugsbedrift, hvor der ikke beskæftiges fremmed  

 arbejdskraft.
Lejlighedsvist eller kortvarigt arbejde  som udføres i  

 arbejdsgiverens private husholdning eller i familievirksomheder, og som  

 hverken er skadeligt eller farligt for den unge, er ikke omfattet af  

 bekendtgørelsen om unges arbejde, hvis den gennem en grundig oplæring og et  

 effektivt tilsyn er sikret, at arbejdet kan udføres sikkerheds- og  

 sundhedsmæssigt fuldt forsvarligt.
Det er endvidere en betingelse, at der ved  

 arbejdets tilrettelæggelse og udførelse tages hensyn til den unges alder,  

 udvikling og helbredstilstand samt arbejdets indvirkning på uddannelse eller  

 anden skolegang.
Selvom forbudet mod, at unge udfører visse former for  

 arbejde, ikke gælder, er reglerne af vejledende betydning ved vurderingen af,  

 hvad der er skadeligt eller farligt arbejde.
Disse regler er nærmere  

 beskrevet i afsnit 7.
Lejlighedsvist arbejde  indebærer, at der ikke er tale om et fast  

 etableret ansættelsesforhold, mens et  kortvarigt arbejde  godt kan  

 være en tilbagevendende begivenhed.
Børnepasning er et eksempel på arbejde,  

 der kan forekomme lejlighedsvist eller kortvarigt i private husholdninger, og  

 som hverken er skadeligt eller farligt for den unge.
Inden for landbruget skelnes der ikke mellem, hvad der henhører under  

 bedriften og den private husholdning.
Uanset om arbejdet udføres i  

 husholdningen, henføres det til landbrugsbedriften.
Arbejde i arbejdsgiverens  

 private husholdning inden for landbrug, der ikke er familievirksomhed, vil  

 derfor altid være omfattet af bekendtgørelsen om unges arbejde, selvom  

 arbejdet er lejlighedsvist eller kortvarigt.
2.2 Klub- og foreningsaktiviteter Aktiviteter, der foregår som led i klub- og foreningssammenhæng, er som  

 udgangspunkt ikke omfattet af bekendtgørelsen om unges arbejde, idet de unge  

 som regel ikke har pligt til at stille deres personlige arbejdskraft til  

 rådighed i disse tilfælde.
Det gælder fx for folkekirkens børnekor, hvor der  

 er tale om en fritidsaktivitet, og hvor evt. betaling for at medvirke alene  

 er en godtgørelse for faktiske udgifter.
Det samme gælder for spejderes og  

 idrætsklubbers avisindsamlinger og udbringning af telefonbøger.
3. Almindelige bestemmelser Ved beskæftigelse af unge under 18 år skal det ved valg af arbejdsopgaver  

 og ved tilrettelæggelse af arbejdet sikres, at arbejdet kan udføres  

 sikkerheds- og sundhedsmæssigt fuldt forsvarligt.
Arbejdsgiveren skal træffe foranstaltninger mod de risici, arbejdet  

 frembyder.
Foranstaltningerne skal træffes på baggrund af en vurdering af de  

 særlige risici, der skyldes de unges manglende erfaring, manglende bevidsthed  

 om risici samt det forhold, at de endnu ikke er fuldt udviklede.
Der skal  

 endvidere tages hensyn til de fysiske, biologiske, kemiske og psykiske  

 påvirkninger på såvel kort som på langt sigt, som de unge kan blive udsat  

 for.
 Der skal i virksomhedens arbejdspladsvurdering tages hensyn til de særlige  

 risici, som unge er udsat for.
 At-meddelelse nr. 4.00.1 vejleder om arbejdspladsvurdering.
3.1 Oplæring og instruktion Arbejdsgiveren skal sørge for, at de unge får en grundig oplæring og  

 instruktion, så de kan udføre arbejdet fuldt forsvarligt.
Arbejdsgiveren skal  

 samtidig oplyse de unge om de foranstaltninger, der er truffet for at sikre  

 deres sikkerhed og sundhed.
Arbejdsgiveren skal sørge for, at de unge er fortrolige med evt.  

 brugsanvisningers oplysninger om arbejde med stoffer og materialer samt  

 tekniske hjælpemidler.
Arbejdsgiveren skal i den forbindelse være særligt  

 opmærksom på, om de unge har forstået, hvordan arbejdet skal udføres  

 sikkerheds- og sundhedsmæssigt fuldt forsvarligt.
 De unge skal være under effektivt tilsyn af en person, der er fyldt 18 år,  

 og som har den fornødne indsigt i arbejdet.
Tilsynet skal være tilpasset det arbejde, den unge udfører.
Hvis arbejdet  

 indeholder særlige risikomomenter, og/eller den unge er uerfaren, kan det  

 være nødvendigt, at den person, der fører tilsynet, står umiddelbart ved  

 siden af den unge og overvåger denne  stadigt tilsyn . Hvis der er  

 tale om arbejde med ingen eller få risikomomenter, eller hvis den unge er  

 meget rutineret, kan tilsynet bestå af en periodevis kontakt.
Et avisbud skal eksempelvis ikke være under stadigt tilsyn, men skal have  

 jævnlig kontakt med en voksen, der har kendskab til arbejdet.
Omvendt kan det  

 fx være nødvendigt, at en ung, der netop er blevet instrueret i at betjene  

 boremaskine, er under stadigt tilsyn.
Når den unge er blevet fortrolig med  

 brugen af boremaskinen, kan tilsynet ændres til en jævnlig kontakt med en  

 voksen, der sikrer, at der ikke er opstået uforudsete faremomenter.
3.2 Sikkerhedsorganisation Hvis virksomheden har sikkerhedsorganisation, skal de unge være omfattet  

 af sikkerhedsorganisationen på samme måde som de øvrige ansatte, ligesom de  

 unge skal deltage i valg af sikkerhedsrepræsentant.
 At-anvisning nr. 6.1.0.1 giver nærmere vejledning om virksomhedernes  

 sikkerheds- og sundhedsarbejde.
4. Underretning af forældre Arbejdsgivere, der beskæftiger unge, der er under 15 år eller  

 undervisningspligtige, skal underrette den unges forældre eller værge om  

 beskæftigelsen.
Underretningen skal indeholde oplysninger om arbejdstidens  

 længde, om de ulykkes- og sygdomsfarer, der eventuelt er forbundet med  

 arbejdet, samt om de sikkerheds- og sundhedsmæssige foranstaltninger, der er  

 truffet til imødegåelse heraf.
 Hvis der ikke er ulykkes- eller sygdomsfarer forbundet med det arbejde,  

 den unge skal udføre, skal underretningen til forældrene alene indeholde  

 oplysninger om, at arbejdsgiveren har ansat den unge, samt om arbejdstidens  

 længde.
 Der stilles ingen formkrav til arbejdsgiverens underretning af forældrene.  

 Underretningen kan således være mundtlig, hvis det er hensigtsmæssigt.  

 Arbejdsgiveren kan endvidere opfylde sin underretningspligt til forældrene  

 ved at fremsende virksomkhedens arbejdspladsvurdering, hvis den omfatter det  

 konkrete arbejde, den unge skal beskæftiges med.
5. Underretning af kommunen Arbejdsgivere, der har beskæftiget en ung under 18 år på fuld tid i en  

 sammenhængende periode på tre måneder, skal underrette den unges  

 bopælskommune om ansættelsesforholdet.
Baggrunden for denne  

 underretningspligt er, at unge skal have mulighed for at få vejledning om  

 uddannelse og uddannelsesmuligheder.
Underretningen skal indeholde oplysninger om virksomhedens navn, den unges  

 navn, adresse, CPR-nummer og ansættelssperiode.
Underretningen skal sendes  

 til kommunens ungdomsvejleder.
6. Undervisningspligt Unge, der er under 15 år eller undervisningspligtige, må kun udføre  

 lettere erhvervsmæssigt arbejde.
Bestemmelserne om undervisningspligt fremgår  

 af folkeskoleloven.
Undervisningspligten betragtes som  ophørt, - når den unge har afsluttet grundskolen efter 9. klasse eller - når den unge har afsluttet sammenlagt 9 års regelmæssig undervisning  

 (ekskl. børnehaveklasse) eller - ved udgangen af det skoleår, hvori den unge er fyldt 17 år.
 I alle tre tilfælde betragtes undervisningspligten som ophørt, når  

 skolesommerferien begynder.
At undervisningspligten ophører efter sammenlagt 9 års regelmæssig  

 undervisning betyder, at den kan opfyldes på anden måde end ved undervisning  

 i folkeskolen, nemlig hvis man modtager undervisning, der svarer til  

 folkeskolens.
Det samme gælder, hvis der med skolen er indgået en aftale om  

 den unges deltagelse i erhvervsmæssig uddannelse eller beskæftigelse til  

 afløsning af almindelig skolegang.
Undervisningspligten er først ophørt, når  

 der sammenlagt er gået 9 år ekskl. børnehaveklasse.
7. Arbejde, som ikke må udføres af unge under 18 år Bekendtgørelsen om unges arbejde forbyder, at visse former for arbejde  

 udføres af unge under 18 år.
Aldersgrænserne er fastsat for at sikre, at unge  

 ikke udfører arbejde, som kan være farligt på grund af den unges manglende  

 erfaring, manglende bevidsthed om risici og unges større sårbarhed.
 Forbudet mod, at unge udfører visse former for arbejde, kan dog fraviges.  

 Det er fx tilfældet i situationer, hvor arbejdet indgår som et nødvendigt led  

 i den unges erhvervsuddannelse, samt i situationer, hvor den unge må antages  

 at have særlig erfaring og kendskab til arbejdet, som det er tilfældet i  

 landbruget.
7.1 Forbud mod arbejde med visse tekniske hjælpemidler Unge under 18 år må ikke arbejde med tekniske hjælpemidler, anlæg eller  

 arbejdsprocesser, som kan være farlige for dem.
Hvis de sikkerheds- og sundhedsmæssige risici ved et teknisk hjælpemiddel  

 ikke er fjernet gennem konstruktionen eller ved fuldstændig afskærmning af de  

 bevægelige og bearbejdede dele under drift, må unge ikke beskæftiges med  

 sådanne hjælpemidler.
En fuldstændig afskærmning af et teknisk hjælpemiddel  

 skal bestå af en fysisk afskærmning og kan derfor ikke opnås ved hjælp af  

 tohåndsbetjening, følersikring, totrins-klemningssikring, fotocelleværn,  

 kontaktmåtter, gulvkontakter, radardetektorer, holdekontakter  

 (betjeningsorganer med »dødemandsknap«-funktion) e.l.
 Hvis afskærmningen på et teknisk hjælpemiddel kan fjernes uden brug af  

 værktøj, skal det være effektivt sikret, at alle farlige maskinbevægelser  

 stopper, inden man kan nå ind i farezonen.
Bilag 1A angiver eksempler på tekniske hjælpemidler, anlæg og  

 arbejdsprocesser, som unge under 18 år ikke må arbejde med.
Hvis et  

 hjælpemiddel er lige så farligt eller farligere end et af de hjælpemidler,  

 der er opført som eksempler i bilaget, må unge under 18 år ikke arbejde med  

 det pågældende hjælpemiddel, selvom det ikke er opført i bilaget.
Ud over de aldersgrænser, der fremgår af bekendtgørelsen om unges arbejde,  

 er der også fastsat aldersgrænser i andre dele af arbejdsmiljølovgivningen.  

 Disse regler indebærer, - at unge skal være fyldt 18 år for at kunne erhverve certifikat til  

 gaffeltruck og kraner.
 - at unge under 19 år ikke må passe dampkedler og visse varmtvandskedler.
- at unge under 18 år ikke selvstændigt må arbejde med drift, pasning og  

 vedligeholdelse af trykbeholdere og rørsystemer under tryk.
De unge skal  

 ligeledes være fyldt 18 år, inden de må arbejde med påfyldning af visse  

 transportable trykbeholdere.
 - at unge under 18 år ikke må beskæftiges ved eftersyn, vedligeholdelse og  

 reparation af elevatorer.
 - at unge under 18 år ikke må passe køleanlæg.
Pkt. 6 i bilag 1A fastsætter, at unge under 18 år ikke må beskæftiges med  

 arbejde, der indebærer risiko for højspændingsstød.
Det omfatter elektriske  

 installationer med en spænding på 1.000 volt eller derover.
I  

 stærkstrømslovgivningen er der fastsat yderligere regler for unge under 18  

 år.
Bilag 1B angiver en række tekniske hjælpemidler og anlæg, som unge, der er  

 fyldt 16 år, må arbejde med.
Det drejer sig om en række tekniske  

 hjælpemidler, der især anvendes i landbrug, skovbrug og gartneri.
Listen i  

 bilag 1B er således en lempelse i forhold til bilag 1A.
Lempelsen gælder også  

 motorkædesave og traktorer, der anvendes i andre erhverv.
Pkt. 3 i bilag 1B er ikke udtømmende.
Det indebærer, at 16- og 17-årige i  

 landbrug og gartneri også må arbejde med tekniske hjælpemidler af tilsvarende  

 mindre farlighed.
Unge på 16 og 17 år, der har traktorkørekort, må føre traktorer med  

 påhængte redskaber.
De unge må til- og frakoble ufarlige maskiner som fx en  

 vogn og en plov.
Men de må ikke til- og frakoble redskaber samt foretage  

 indgreb under drift i redskaber, der er så farlige, at de er omfattet af  

 bilag 1A.
Det gælder fx redskaber, som har maskindele, der er drevet via en  

 kraftoverførsel.
Bilag 1C angiver en række tekniske hjælpemidler, som unge, der er fyldt 15  

 år, må arbejde med i familievirksomheder.
Listen, der er en lempelse i  

 forhold til bilag 1A, er udtømmende.
7.2 Forbud mod arbejde med visse stoffer og materialer Unge under 18 år må ikke arbejde med eller på anden måde udsættes for  

 påvirkninger fra de stoffer og materialer, der er angivet i bilag 2A.
Forbudet mod, at de unge anvender disse stoffer og materialer, gælder  

 også, selvom der træffes foranstaltninger som fx effektiv ventilation eller  

 anvendes åndedrætsværn.
De unge må dog gerne beskæftiges ved  

 arbejdsprocesser, hvor de nævnte stoffer eller materialer anvendes i et  

 lukket system, eller hvis de unge på anden lignende måde er sikret mod  

 påvirkningerne.
At de unge ikke må udsættes for en påvirkning fra de nævnte stoffer og  

 materialer betyder, at der i lokaler, hvor andre arbejder med stofferne og  

 materialerne, skal foretages en konkret vurdering af, om de unge kan blive  

 udsat for påvirkninger.
Det samme gælder fx i de lokaler, hvor stofferne og  

 materialerne opbevares, eller hvor de forekommer som spild/affald.
Hvis  

 vurderingen viser, at de unge kan blive udsat for påvirkninger fra de nævnte  

 stoffer eller materialer, må de unge ikke arbejde i de pågældende lokaler.
Risikoen for, at de unge kan blive udsat for påvirkninger fra stoffer og  

 materialer, som de ikke selv anvender, er særlig aktuel i forbindelse med  

 organiske opløsningsmidler eller andre flygtige stoffer og materialer, der  

 afgiver dampe til lokalet, eller hvis de nævnte stoffer og materialer afgiver  

 støv eller aerosoler.
Derfor kan det i mange tilfælde efter en konkret  

 vurdering vise sig ikke at være muligt, at unge arbejder i arbejdslokaler,  

 hvor de nævnte stoffer og materialer anvendes af andre ansatte.
 Det indebærer dog fx ikke risiko for påvirkning af den unge at arbejde i  

 et køkken, samtidig med at der fyldes koncentreret, ætsende  

 maskinopvaskemiddel på opvaskemaskinen, selvom den unge ikke selv må anvende  

 ætsende stoffer.
 Forbudet medfører også, at unge ikke må beskæftiges med arbejde, som  

 indebærer udsættelse for træstøv i høje koncentrationer gennem længere tid.
Hvis et stof eller materiale ikke må anvendes af unge under 18 år, skal  

 det altid stå i brugsanvisningen.
Men det fremgår ikke altid af etiketten.
 Ud over de stoffer og materialer, der fremgår af bilag 2A, må unge under  

 18 år ikke beskæftiges ved arbejde med asbest eller ved arbejde, hvor de kan  

 udsættes for asbeststøv eller blypåvirkninger.
 Bilag 2B angiver forskellige former for arbejde med stoffer og materialer,  

 som unge, der er fyldt 15 år, må udføre i landbruget og på rengøringsområdet.
7.3 Forbud mod sundhedsskadelige fysiske påvirkninger Unge under 18 år må ikke udsættes for fysiske belastninger, der på kort  

 eller langt sigt er skadelige for deres sundhed eller udvikling.
Unødige  

 fysiske belastninger samt uhensigtsmæssige arbejdsstillinger eller bevægelser  

 skal undgås.
Pkt. 9 og 10 i bilag 3 angiver, at det i videst muligt omfang skal undgås,  

 at unge løfter eller bærer byrder, der vejer over 12 kg.
Dette kan dog  

 fraviges ved arbejde, der foregår under ergonomisk hensigtsmæssige forhold,  

 men det skal tilstræbes, at byrden højst vejer 25 kg.
Der er tale om  

 ergonomisk hensigtsmæssige forhold, når løftene foregår midt foran og tæt ved  

 kroppen, når den unge har godt fodfæste og et godt greb om byrden.
Bæring af byrder under gang er ikke ergonomisk hensigtsmæssig.
Der skal  

 anvendes tekniske hjælpemidler i form af fx sækkevogn, rullebord og cykel,  

 når det er muligt og hensigtsmæssigt.
Tekniske hjælpemidler bør altid  

 anvendes, når byrden vejer mere end ca. 12 kg.
 Det bør undgås, at unge ved andet arbejde - som fx skub og træk af  

 indkøbsvogne - udsættes for større belastninger end de ovenfor nævnte.
Egnede tekniske hjælpemidler skal bruges, når det er muligt og  

 hensigtsmæssigt.
Arbejdsgiveren skal dog være opmærksom på, at det kan være  

 forbudt for de unge at anvende visse tekniske hjælpemidler som fx.  

 gaffelstabler.
 At-meddelelse nr. 4.05.1 om manuel håndtering og At-meddelelse nr.  

 4.05.2 om vurdering af løft giver yderligere vejledning.
7.4 Forbud mod arbejde, der indebærer voldsrisiko Unge under 18 år må ikke beskæftiges ved arbejde, der indebærer en særlig  

 risiko for vold, medmindre den unge arbejder sammen med en person, der er  

 fyldt 18 år.
Endvidere må unge ikke deltage i egentlige pengetransporter.
Transport af penge og varer Egentlige pengetransporter er transporter, hvis formål er at transportere  

 penge, fx dagens omsætning til banken.
Hvis det primære formål med  

 transporten er at bringe en vare ud til en kunde, må den unge gerne medbringe  

 byttepenge og modtage betaling for varen, når blot der ikke er tale om  

 væsentlige pengebeløb.
Der skal således i hvert enkelt tilfælde ske en  

 konkret vurdering af transportens farlighed, herunder af, hvor mange penge  

 der medbringes, og om det er åbenlyst, at den unge har penge med sig.
 Også ved transport af varer som fx medicin må det konkret vurderes, om  

 arbejdet er så farligt, at unge under 18 år ikke må udføre det alene.
 En måde at forebygge risikoen for røveri og andre former for vold på kan  

 være, at den unge arbejder sammen med en person, der er fyldt 18 år.
Alenearbejde Ved arbejde i åbningstiden i bagerbutikker, kiosker, grillbarer,  

 videobutikker, tankstationer og lignende forretninger må unge ikke  

 beskæftiges mellem kl. 18.00 og kl. 6.00 på hverdage og mellem kl. 14.00 og  

 kl. 6.00 på lørdage, søn- og helligdage, medmindre den unge arbejder sammen  

 med en person, der er fyldt 18 år.
Det samme gælder ved arbejde i butikker,  

 der er isoleret beliggende i et område uden almindelig færdsel.
 Der er ikke tale om alenearbejde, når en person, der er fyldt 18 år,  

 arbejder i lokaler, der umiddelbart støder op til butikslokalet, og den unge  

 uden brug af tekniske hjælpemidker kan kommunikere med vedkommende.
Dispensation Arbejdstilsynet har mulighed for at give dispensation for reglerne om  

 unges alenearbejde, hvis arbejdsgiveren kan godtgøre, at arbejdsforholdene -  

 herunder bl.a. under hensyntagen til arbejdsstedets beliggenhed og indretning  

 samt de trufne sikkerhedsforanstaltninger - er sikre.
Dispensation kan dog  

 først meddeles efter høring af det stedlige politi.
 Der kan være grundlag for at give dispensation, når arbejdsstedet er  

 beliggende i umiddelbar nærhed af andre forretninger med samme åbningstid,  

 som det fx er tilfældet i en forhal på et sygehus eller i en ventesal, samt  

 når forretningen er beliggende i samme ejendom som arbejdsgiverens  

 privatbolig.
Der lægges endvidere vægt på, - at der ikke tidligere har været volds-episoder, - at to eller flere unge er på arbejde samtidig, - at der er gode oversigtsforhold, - at der er gode sikkerhedsforanstaltninger i form af alarm,  

 videoovervågning mv., - beliggenheden i øvrigt, - at der er hyppige politi- og/eller vagtpatruljeringer samt - tidspunktet for dispensation.
 Meddelelse af dispensation vil altid ske ud fra en samlet vurdering af  

 forholdene.
Arbejde i storcentre Ved arbejde i et storcenter må den unge beskæftiges alene eller sammen med  

 andre unge i storcentrets almindelige åbningstid mellem kl. 18.00 og kl.  

 20.00 på hverdage og mellem kl. 14.00 og kl. 20.00 på lørdage, søn- og  

 helligdage, hvis der i storcentret i disse perioder foretages hyppig  

 patruljering af sikkerhedsvagter, eller hvis arbejdet i butikken foregår  

 under anden form for overvågning.
Ved et storcenter forstås flere forretninger, som er beliggende i  

 sammenhæng.
Forretningerne skal være overdækkede, benævnt med et fælles navn  

 og omfatte et areal på ca. 8.000 m2 eller mere.
Ved anden form for overvågning forstås en overvågning, der sikrer, at der  

 inden for kort tid kan komme personer til hjælp.
Det kan fx være tilfældet,  

 hvis butikken videoovervåges fra et centralt sted i centret.
Det skal af  

 præventive grunde være synligt, at der er truffet sikkerhedsforanstaltninger  

 af denne art.
7.5 Forbud mod arbejde, der indebærer ned- eller  

 sammenstyrtningsrisiko Unge under 18 år må ikke beskæftiges med arbejde, der er forbundet med  

 risiko for ned- eller sammenstyrtning.
Nedstyrtningsrisiko Unge under 18 år må arbejde i højder over terræn på stilladser e.l., hvis  

 risikoen for nedstyrtning er effektivt imødegået ved fx rækværk eller net.
 Ved vurderingen af, om der er truffet effektive foranstaltninger, skal det  

 tages i betragtning, at tekniske foranstaltninger, der er effektive for  

 voksne, ikke altid er tilstrækkeligt effektive i forhold til unge.
 Brug af pesonlige værnemidler som fx faldsikringsudstyr er ikke  

 tilstrækkelig beskyttelse af de unge mod nedstyrtningsrisiko.
Sammenstyrtningsrisiko Unge under 18 år må beskæftiges ved arbejde i udgravninger, hvis risikoen  

 for sammenstyrtning er effektivt imødegået ved afstivning e.l.
Udgravningens  

 stabilitet skal dog være vurderet som forsvarlig af en kompetent person,  

 inden de unge må arbejde i udgravningen.
 Det vil normalt ikke være forsvarligt at beskæftige unge ved  

 nedrivningsarabejde, da der ofte vil være en sammenstyrtningsrisiko, der ikke  

 kan forebygges ved anvendelse af tekniske foranstaltninger, men kun ved de  

 beskæftigedes erfaring og forsigtighed.
7.6 Forbud mod arbejde, der indebærer andre risici Bilag 3 angiver eksempler på arbejde, der ikke må udføres af unge under 18  

 år.
Det skyldes dels, at de unge på grund af deres manglende erfaring vil  

 kunne have vanskeligt ved at overskue de risici, der er forbundet med  

 arbejdet, dels, at den ansatte i en del af de situationer, der beskrives i  

 bilaget, udsættes for ekstreme situationer, der kræver stor agtpågivenhed.  

 Listen i bilag 3 er ikke udtømmende, da forbudet endvidere omfatter arbejde  

 af tilsvarende eller større farlighed.
7.6.1 Støj og vibrationer Unge under 18 år om ikke udsættes for støj eller vibrationer, der kan  

 bringe deres sundhed i fare.
Ingen person, må udsættes for en støjbelastning over 85 dB(A) under  

 arbejdet.
Udsættelse for en støjbelastning på op til 85 dB(A) kan indebære  

 risiko for udvikling af høreskader, og det bør derfor tilstræbes, at de unge  

 ikke udsættes for en støjbelastning på 80 dB(A) eller derover.
 At-meddelelse nr. 4.06.1 vejleder nærmere om bekæmpelse af støj på  

 arbejdspladsen.
 Hånd-arm-vibrationer fra fx håndholdte maskiner, rat og håndtag på  

 maskiner samt helkropsvibrationer fra arbejde, hvor den unge fx står eller  

 sidder på maskinen, kan være sundhedsskadelige.
Hånd-arm-vibrationer kan medføre »hvide fingre«.
En  

 vibrationsbelastning på 130 dB(HA) vil medføre, at 10 pct. af de udsatte får  

 sygdommen i løbet af 10 år.
Ved en vibrationsbelastning på 120 dB(HA) anses  

 risikoen for meget ringe.
Det bør derfor tilstræbes, at unge ikke udsættes  

 for vibrationsbelastninger på 120 dB(HA) eller derover.
 Pkt. 5 i bilag 1A angiver en række vibrerende håndværktøjer, som ikke må  

 anvendes af unge under 18 år.
 At-meddelelse nr. 4.06.2 vejleder nærmere om hånd-arm-vibrationer.
7.6.2 Høje og lave temperaturer Unge under 18 år må ikke beskæftiges i omgivelser eller ved arbejde, der  

 på grund af ekstremt høje eller ekstremt lave temperaturer kan bringe deres  

 sikkerhed og sundhed i fare.
 Ved vurderingen af, om unge kan udføre et bestemt arbejde uden at blive  

 udsat for ekstremt høje eller lave temperaturer, skal der både ses på  

 temperaturen på de overflader og væsker, som de unge kommer i kontakt med.
 Det fremgår af At-meddelelse nr. 1.01.7 om temperaturer i arbejdsrum på  

 faste arbejdssteder, at arbejde i omgivelser med temperaturer over  

 legemstemperatur (37 grader C) anses for ekstremt høje rumtemperaturer.
 Unge må normalt ikke udføre arbejde, der indebærer risiko for skoldning af  

 væsker, der er mere end 120 grader C varme.
Arbejde med frituregryder er dog generelt ikke så farligt, at det er  

 omfattet af forbudet.
Der vil imidlertid kunne opstå situationer, hvor der er  

 særlig risiko for at blive udsat for ekstremt høje temperaturer ved arbejde  

 med varm olie.
I disse situationer må unge under 18 år ike udføre arbejdet.  

 En sådan situation opstår, når friturekogeren skal tømmes for varm olie,  

 eller hvis den varme olie skal filtreres.
Den varme olie skal i så fald  

 håndteres manuelt, og der opstår dermed risiko for skoldning.
Hvis  

 arbejdsstedet er indrettet med snævre pladsforhold, og/eller arbejdet er  

 tilrettelagt med et højt tempo, kan der endvidere være risiko for, at den  

 unge ved fald kommer i direkte kontakt med den varme olie.
 Tilsvarende må unge under 18 år ikke udføre arbejde, der kan medføre  

 kontakt med væsker med kogepunkt under -153 grader C ved 1 bars tryk  

 (kryogene væsker) eller genstande, der er nedkølet til -153 grader C.
7.6.3 Kvælningsfare Unge under 18 år må ikke beskæftiges ved arbejde, der kan medføre  

 kvælningsfare i iltfattig atmosfære.
Det medfører, at unge ikke må  

 beskæftiges ved arbejde i brønde eller andre snævre rum, hvor der kan være  

 iltmangel.
Forbudet gælder, selvom der træffes foranstaltninger i form af alarmer for  

 iltmangel og installeres effektiv ventilation.
Forbudet gælder også, selvom  

 der bruges åndedrætsværn.
7.7 Brug af åndedrætsværn Unge under 18 år må hverken udføre arbejde, hvor de udsættes for  

 sundhedsskadelige dampe eller støv, eller arbejde i iltfattig atmosfære,  

 selvom de anvender åndedrætsværn.
Der kan dog forekomme arbejdssituationer - fx støvende arbejde - der ikke  

 er omfattet af forbudene, men som ud fra en sundhedsmæssig vurdering kræver  

 brug af friskluftforsynet åndedrætsværn.
I disse situationer må unge under 18  

 år højst arbejde med friskluftforsynet åndedrætsværn i fire timer om dagen.
8. Særlige regler for elever under erhvervsuddannelse De fleste af de nævnte forbud gælder ikke for unge, som er fyldt 15 år,  

 når arbejdet indgår som et nødvendigt led i en erhvervsuddannelse.
Det er dog  

 en betingelse, at uddannelsen er på mindst to år, og at den giver  

 erhvervskompetence.
 Det samme gælder for elever, der er i praktik under en erhvervsfaglig  

 grunduddannelse (EGU-elever).
 Forbudene gælder ligeledes ikke, hvis den unge har afsluttet sin  

 erhvervsuddannelse, inden vedkommende fylder 18 år, og arbejdet er nødvendigt  

 for den unges beskæftigelse efter afsluttet uddannelse.
 Følgende arbejde må udføres af elever under 18 år:
 - Arbejde med de tekniske hjælpemidler, der er nævt i bilag 1A.
 - Arbejde med de stoffer og materialer, der er nævnt i bilag 2A, samttm  

 arbejde, som kan medføre blypåvirkning.
 - Arbejde, hvor der er risiko for ned- eller sammenstyrtning.
 - Det arbejde, der er nævnt i bilag 3  med undtagelse af:
 - Arbejde med friskluftforsynet åndedrætsværn i mere end fire timer  

 dagligt.
 Det er arbejdsgiverens pligt at sikre, at eleverne - inden de beskæftiges  

 med det pågældende arbejde - har fået den nødvendige instruktion og  

 uddannelse, der sikrer, at arbejdet kan udføres forsvarligt.
Eksempelvis skal elever under 18 år - inden de beskæftiges ved arbejde med  

 en motorkædesav - have en viden om brug af og sikkerhed ved motorkædesave,  

 der svarer til den uddannelse, der er godkendt af Direktoratet for  

 Arbejdstilsynet.
En sådan viden kan bl.a. tilegnes på erhversskolerne.
 Følgende arbejde må ikke udføres af elever under 18 år:
 - Arbejde med certifikat-krævende gaffeltruck og kraner.
 - Arbejde med pasning af dampkedler og visse varmtvandskedler.
 - Selvstændigt arbejde med drift, pasning og vedligeholdelse af  

 trykbeholdere og rørsystemer under tryk, herunder påfyldning af transportable  

 trykbeholdere.
 - Eftersyn, vedligeholdelse og reparation af elevatorer.
 - Pasning af køleanlæg.
 - Arbejde med asbest eller arbejde, hvor de kan udsættes for påvirkning af  

 asbeststøv.
 - Arbejde med udsættelse for sundhedsskadelige fysiske belastninger.
 - Arbejde, der indebærer voldsrisiko.
Skolepraktikelever Elever på en erhvervsskole som fx en teknisk skole er normalt ikke  

 omfattet af bekendtgørelsen om unges arbejde.
Elever, der får anvist  

 praktikplads på en erhvervsskole (skolepraktikelever), er dog fuldt omfattet  

 af arbejdsmiljølovgivningen under praktikperioden og dermed også af  

 bekendtgørelsen om unges arbejde.
9. Unge over 15 år, der ikke er undervisningspligtige 9.1 Arbejdstid Arbejdstiden, for unge, som er fyldt 15 år, og som ikke er omfattet af  

 undervisningspligten, må ikke overstige otte timer om dagen og 40 timer om  

 ugen.
 Som en yderligere beskyttelse af de unge gælder dog, at hvis den  

 sædvanlige arbejdstid for voksne i faget er lavere end 40 timer - fx 37 timer  

 om ugen - må denne arbejdstid ikke overskrides.
 Hvis arbejdstiden er på otte timer, skal den ligge samlet.
Hvis den daglige arbejdstid overstiger 4,5 timer, skal den unge have en  

 pause på mindst 30 minutter.
Pausen skal ligge på et passende tidspunkt og  

 helst være sammenhængende.
Det betyder, at pausen ikke kan placeres ved  

 arbejdets begyndelse eller ved arbejdets afslutning.
Hvis pausen ikke er en  

 del af arbejdstiden, kan den samlede arbejdstid inklusive pause være 8,5  

 timer.
 Hvis arbejdet foregår som led i en uddannelse, skal den tid, den unge  

 bruger på undervisning, medregnes til den daglige og den ugentlige  

 arbejdstid.
 Hvis den unge arbejder for flere arbejdsgivere, skal arbejdstiden lægges  

 sammen.
Landbruget I landbruget kan arbejdstiden overstige otte timer om dagen og 40 timer om  

 ugen i særlige tilfælde, hvor det er nødvendigt på grund af arbejdets  

 karakter.
Det kan fx være tilfældet i høstperioder.
Den ugentlige arbejdstid  

 må dog aldrig overstige 48 timer i gennemsnit over en firemånedersperiode.
9.2 Aften- og natarbejde samt hvileperiode Unge på 15, 16 og 17 år, der ikke er undervisningspligtige, skal have en  

 sammenhængende hvileperiode på mindst 12 timer i døgnet og må som hovedregel  

 ikke arbejde i tidsrummet mellem kl. 20.00 og kl. 6.00.
 Unge, der arbejder i bagerier (men ikke i butikken), må ikke arbejde i  

 tidsrummet fra kl. 18.00 til kl. 4.00, mens unge, der arbejder med  

 staldarbejde i landbruget, ikke må arbejde i tidsrummet fra kl. 19.00 til kl.  

 4.00.
Unge, der arbejder i butikker, lagre, tankstationer, auktionslokaler o.l.,  

 der holdes åbne for publikum efter kl. 20.00, må arbejde indtil et kvarter  

 efter åbningstidens ophør.
De unge må dig ikke arbejde senere end til kl.  

 22.00.
 Unge, der arbejder i teatre, biografer, cirkus, koncertsteder o.l.  

 underholdningssteder, må assistere med forestillingens afholdelse indtil kl.  

 24.00. Hvis arbejdet rummer risiko for overfald, skal der altid være en  

 person over 18 år til stede, mens den unge er på arbejde.
 Unge på 15 år, der arbejder i restauranter, hoteller, grillbarer o.l., må  

 arbejde indtil kl. 22.00, mens unge på 16 og 17 år må arbejde indtil kl.  

 24.00.
 Unge, der udbringer dagblade, må tidligst begynde arbejdet kl. 4.00 i en  

 sammenhængende periode på 16 uger eller kl. 5.00 i en sammenhængende periode  

 på 26 uger.
Mødetidspunkt og beskæftigelsesperiode skal fremgå af en aftale.
Aftaler  

 om beskæftigelsesperioder kan kun indgås - og skal løbende fornys - med  

 skriftligt samtykke fra forældre eller værge.
Dispensation Arbejdstilsynet kan give dispensation fra forbudet mod, at unge arbejder i  

 tidsrummet mellem kl. 20.00 og kl. 6.00, når særlige forhold gør det rimeligt  

 og fuldt forsvarligt.
Det kan fx være tilfældet, hvis den unge er i en  

 uddannelsessituation.
Endvidere indgår i vurderingen, om den unge under  

 natarbejdet er under opsyn af en voksen i tilfælde, hvor et sådant opsyn er  

 nødvendigt for at beskytte den unge.
Der kan ikke gives dispensation til enkelte virksomheder, men kun til fag  

 eller faglige områder.
Arbejdstilsynet kan endvidere give dispensation fra  

 hvileperiodens varighed og beliggenhed inden for særlige arbejdsområder.
 Der kan dog aldrig dispenseres for tidsrummet mellem kl. 24.00 og kl.  

 4.00.
9.3 Fridøgn Unge på 15, 16 og 17 år, der ikke er undervisningspligtige, skal have to  

 sammenhængende fridøgn inden for hver periode på syv døgn.
Et af disse  

 fridøgn skal normalt omfatte søndagen.
Hvis det ikke er muligt at lægge de to  

 fridøgn i sammenhæng, skal det ene fridøgn ligge i umiddelbar tilslutning til  

 en daglig hvileperiode.
 Dette betyder imidlertid ikke, at den unge dermed kan nøjes med eet  

 fridøgn, da den unge altid skal have to fridøgn inden for en periode på syv  

 døgn.
 I  landbrug, skovbrug, gartnerier o.l.  kan de ugentlige fridøgn  

 udskydes i situationer, hvor det er påkrævet, og erstattes af tilsvarende  

 frihed senere.
 Det samme gælder på  hospitaler o.l. institutioner.  Reglen  

 omfatter kun institutioner, der svarer til hospitaler, hvorfor fridøgn i  

 hjemmeplejen ikke vil kunne udskydes.
I  landbruget  gælder endvidere, at det ene fridøgn helt kan  

 omlægges.
Der tænkes her på en mere permanent situation, der fx indebærer, at  

 den unge er nødt til at arbejde om søndagen.
 Ved omlægning af fridøgnet skal dette lægges i umiddelbar tilslutning til  

 en daglig hvileperiode.
 Ved enhver udskydelse og omlægning af fridøgnet skal der tages hensyn til  

 den unges alder, samt til indvirkning på eventuel uddannelse.
Dispensation Arbejdstilsynet kan tillade, at de ugentlige fridøgn nedsættes for fag  

 eller faglige områder, samt når særlige arbejdsformer gør en nedsættelse  

 nødvendig.
Den unge skal dog altid have mindst 36 timers frihed i sammenhæng  

 inden for hver periode på syv døgn.
 Ved vurdering af, om der kan gives dispensation fra reglerne om fridøgn,  

 indgår bl.a., om det af organisatoriske grunde er påkrævet, at den ugentlige  

 hvileperiode nedsættes.
10. 13- og 14-årige samt unge, der er  

 undervisningspligtige 10.1 Beskæftigelse De 13-14-årige samt unge, der er undervisningspligtige, må kun beskæftiges  

 med det i bilag 4 nævnte arbejde.
 Listen er udtømmende, og de unge kan derfor ikke beskæftiges med andet  

 arbejde end det nævnte.
Arbejdet må ikke indebære fare for de unges sikkerhed og sundhed.
De unge  

 må derfor ikke beskæftiges med følgende arbejde:
- Arbejde med eller i farlig nærhed af maskiner.
Forbudet gælder alle  

 maskiner og ikke kun de maskiner, der er nævnt i bilag 1A.
 - Arbejde med eller i farlig nærhed af farlige stoffer og materialer.  

 Forbudet gælder alle farlige stoffer og materialer og ikke kun dem, der er  

 nævnt i bilag 2B.
 - Håndtering af tunge byrder.
 De unge må således fx ikke løfte tunge kasser, skubbe og trække tunge  

 indkøbsvogne eller arbejde ved et flaskesorteringsbånd, da et sorteringsbånd  

 er en maskine.
 Der er ingen mulighed for at meddele dispensation fra disse regler.
10.2 Arbejdstid, aften- og natarbejde, hvileperiode samt fridøgn Den daglige arbejdstid for de 13-14-årige samt for unge, der er  

 undervisningspligtige, må ikke overstige to timer på skoledage.
På andre dage  

 end skoledage må de 13-14-årige arbejde syv timer, mens unge på 15, 16 og 17  

 år,der stadig er undervisningspligtige, må arbejde otte timer.
Den ugentlige arbejdstid må ikke overstige 12 timer i uger med skoledage.  

 Det betyder, at de unge i uger med en eller flere skolefridage maksimalt må  

 arbejde 12 timer.
I uger, hvor der er helt skolefri, må de 13-14-årige  

 arbejde 35 timer, mens unge på 15, 16 og 17 år, der stadig er  

 undervisningspligtige, må arbejde 40 timer.
Arbejdstiden skal ligge samlet, hvis den daglige arbejdstid er på syv  

 henholdsvis otte timer.
Den unge skal have en pause på mindst 30 minutter,  

 hvis den daglige arbejdstid overstiger 4,5 timer.
Pausen skal ligge på et  

 passende tidspunkt og helst være sammenhængende.
Det betyder, at pausen ikke  

 kan placeres ved arbejdets begyndelse eller ved arbejdets afslutning.
 Den tid, den unge bruger på undervisning, skal medregnes i arbejdstiden,  

 hvis den unge arbejder som led i en uddannelse.
 Arbejdstiden skal lægges sammen, hvis den unge arbejder for flere  

 arbejdsgivere.
 De 13-14-årige samt unge, der er omfattet af undervisningspligten, skal  

 have en sammenhængende hvileperiode på mindst 14 timer i døgnet og må ikke  

 arbejde i tidsrummet fra kl. 20.00 til kl. 6.00.
Disse unge skal have to sammenhængende fridøgn inden for hver periode på  

 syv døgn.
Heraf skal eet fridøgn normalt omfatte søndagen.
Hvis de to fridøgn  

 ikke kan placeres i sammenhæng, skal det ene fridøgn lægges i umiddelbar  

 tilknytning til en daglig hvileperiode, så den unge i løbet af en uge får to  

 separat beliggende fridøgn.
Den unge vil i løbet af ugen i så fald som  

 minimum have to arbejdsfri perioder på henholdsvis 24 og 38 timer.
11. Ferie for unge, der er undervisningspligtige Unge, der er undervisningspligtige, skal så vidt muligt have en helt  

 arbejdsfri periode i løbet af sommerferien.
12. Børn og unge, der udfører kulturelle o.l.  

 aktiviteter Børn under 13 år kan i nogle tilfælde få tilladelse af politiet til  

 erhvervsmæssigt at optræde, deltage eller medvirke i kulturelle o.l.  

 aktiviteter.
Eksempler på sådanne kulturelle aktiviteter er  

 sportsaktiviteter, opvisninger, dyrskuer, teater- og varieteforestillinger,  

 koncerter, cirkusforestillinger, ratio, tv, filmoptagelser og reklamefilm,  

 herunder også modelarbejde.
 Unge, der er fyldt 13 år, kan uden tilladelse fra politiet erhvervsmæssigt  

 optræde, deltage eller medvirke i kulturelle o.l. aktiviteter.
 At-meddelelse nr. 4.01.5 om børn og unges kulturelle arbejde giver  

 yderligere vejledning.
13. Erhvervspraktikanter Der gælder særlige regler for, hvilke former for arbejde eleverne må  

 udføre i forbindelse med erhvervspraktik samt elevernes arbejdstid i  

 forbindelse hermed.
Bilag 1 A Ikke udtømmende liste over tekniske hjælpemidler, anlæg og  

 arbejdsprocesser, som unge under 18 år ikke må arbejde med Elevatorer, kraner, mobile personløftere og arbejdsplatforme,  

 hængestilladser, bagsmækløftere, spil og slæbeskovle, for så vidt angår  

 arbejdet som fører eller operatør.
Der er dog tilladt unge at betjene  

 trykknapelevatorer.
 Smøring, rengøring, reparation og lignende arbejde ved igangværende  

 motorer, maskiner, transmissioner og andre maskinelle anordninger, hvor de  

 bevægelige dele er tilgængelige og kan forårsage personskader.
Vibrerende håndværktøjer, som fx mejselhamre, slagmøtrikspændere,  

 betonvibratorer og nittehamre, slagboremaskiner og rystepudsere samt  

 vibrerende håndværktøjer med et vibrationsniveau over 130 dB(HA). Det er dog  

 tilladt unge at udføre kortvarigt arbejde, det vil sige mindre end 30  

 minutter på en 8-timers arbejdsdag, med slagboremaskiner og rystepudsere.
I  

 tilfælde, hvor det efter § 9, stk. 1 er tilladt unge at udføre arbejde med  

 vibrerende håndværktøjer, skal det daglige arbejde tilrettelægges, så der er  

 hyppige afbrydelser.
 Arbejde, der indebærer risiko for højspændingsstød.
 Autogensvejsning, skærebrænding og lysbuesvejsning.
Bilag 1 B Liste over tekniske hjælpemidler og anlæg, som unge, der er fyldt 16 år,  

 må beskæftiges med.
Listen er en lempelse i forhold til bilag 1 A Bilag 1 C Liste over tekniske hjælpemidler og anlæg, som unge, der er fyldt 15 år,  

 må beskæftiges med i familievirksomheder.
Listen er en lempelse i forhold til  

 bilag 1 A Bilag 2 A Ikke udtømmende liste over stoffer og materialer, som unge under 18 år  

 ikke må arbejde med eller på anden måde udsættes for R43 Kan give overfølsomhed ved kontakt med huden.
 R12 Yderst brandfarlig.
Bilag 2 B Liste over arbejde med stoffer og materialer, som unge, der er fyldt 15  

 år, må udføre.
Listen er en lempelse i forhold til bilag 2 A Bilag 3 Ikke udtømmende liste over arbejde, som kan medføre andre sikkerheds- og  

 sundhedsfarer, som unge under 18 år ikke må udføre Bilag 4 Liste over hvad unge, som er fyldt 13 år, må beskæftiges med --------------------------------------------------------------------- BAGGRUND:
 - Lov om arbejdsmiljø, jf. lovbekendtgørelse nr. 184 af 22. marts 1995,  

 som ændret ved lov nr. 458 af 12. juni 1996 og lov nr. 1196 af 27. december  

 1996.
 - Arbejdsministeriets bekendtgørelse nr. 516 af 14. juni 1996 om unges  

 arbejde, som er ændret ved Arbejdsministeriets bekendtgørelse nr. 943 af 1.  

 november 1996.
--------------------------------------------------------------------- Nummer og dato på nævnte bekendtgørelser findes i At-meddelelse nr.  

 0.02.1, der indeholder en fuldstændig fortegnelse over gældende love,  

 bekendtgørelser og At-anvisninger om arbejdsmiljø.
