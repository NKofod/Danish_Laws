Ankestyrelsens principafgørelse 209-11 om pension - afgørelseskompetence - Pensionsstyrelsen - bopælskommune Resume:
Pensionsstyrelsen havde ikke kompetence til at træffe afgørelse om beregning af pension på et tidspunkt, hvor et ægtepar var flyttet tilbage til en dansk kommune, selv om Pensionsstyrelsen ved en fejl havde fortsat udbetalingen af pensionen.
Det var ægteparrets danske bopælskommune, der havde kompetencen til at træffe afgørelse om retten til pensionstillæg for tiden efter tilflytning til kommunen.
 Love:
Lov om social pension - lovbekendtgørelse nr. 1005 af 19. august 2010 - § 57, stk. 1 og § 62, stk. 3 Lov om retssikkerhed og administration på det sociale område - lovbekendtgørelse nr. 656 af 15. juni 2011 - § 49, stk. 1 Afgørelse:
 Ankestyrelsen har i møde truffet afgørelse i sagen om, hvorvidt I har ret til at få udbetalt pensionstillæg så længe Pensionsstyrelsen udbetalte pension, selv om I var flyttet til Danmark.
 Resultatet er:
 Pensionsstyrelsen har ikke kompetence til at træffe afgørelse om størrelsen af jeres pension, der vedrører tiden efter at I er flyttet tilbage til Danmark.
  Det er A Kommune, hvor I nu har bopæl, der skal træffe afgørelse om, hvorvidt I har ret til pensionstillæg under bopæl her i landet.
 Vi ophæver således afgørelsen fra Pensionsstyrelsen, der skal sende sagen til A Kommune med henblik på, at kommunen træffer afgørelse om retten til pensionstillæg for tiden efter tilflytningen til kommunen.
Begrundelsen for afgørelsen Ankestyrelsen vurderer, at opholdskommunen, hvor I nu bor, har kompetencen til at træffe afgørelse i sagen om, hvorvidt I har ret til pensionstillæg efter tilflytningen til Danmark.
Som hovedregel varetager kommunalbestyrelsen i opholdskommunen administrationen af pensionsloven.
De beføjelser, som kommunerne har efter loven er dog overført til Pensionsstyrelsen for personer, der bor i udlandet.
 Pensionsstyrelsen skulle efter reglerne kun administrere pensionen under bopæl i udlandet, og administrationen skulle være overgået til opholdskommunen, da I flyttede tilbage til Danmark.
I skal efter Ankestyrelsens vurdering retligt stilles, som om sagerne var overgået til betaling i overensstemmelse med reglerne.
Det forhold, at udbetalingerne ved en fejl først blev overført til kommunen efter en længere periode, kan ikke føre andet resultat.
 Vi finder derfor, at det ikke er Pensionsstyrelsen, der konkret skal tage stilling til, om der skulle være udbetalt pensionstillæg under Jeres bopæl i Danmark, men at dette spørgsmål skal afgøres af opholdskommunen.
Bemærkninger til klagen I har også rejst krav om erstatning for de affødte gener samt om rentegodtgørelse, og I har tilkendegivet, at I er åbne overfor en forhandlingsløsning.
 Vi kan oplyse, at sådanne krav ikke kan afgøres efter pensionsloven, men i givet fald hører under privat søgsmål.
Oplysninger i sagen Vi har afgjort sagen på grundlag af:
 De oplysninger, som forelå da Pensionsstyrelsen traf afgørelse i sagen  Pensionsstyrelsens afgørelse af 6. april 2011  Klagen til Ankestyrelsen af 28. april 2011 og 20. maj 2011  Pensionsstyrelsens genvurdering  Brev af 8. og 24. juni 2011 til Ankestyrelsen Sagsfremstilling Det er oplyst, at du og din ægtefælle flyttede fraudlandet til Danmark den 27. august 2008. Dette meddelte I daværende Sikringsstyrelse med brev af 10. september 2008 samt med fax af 11. januar 2009, - dette i form af returneret pensionsmeddelelse af 29. december 2008 med påtegning, og med nye breve af 23. februar 2009 og af 21. august 2009.
Pensionsstyrelsen overførte udbetalingen af pensionerne til A kommune ca. 1 år efter flytningen til Danmark.
I har gjort gældende, at den for sene oversendelse medførte tab af pensionstillæg.
Styrelsen fastholder, at da I ikke har meddelt styrelsen, at I nu ønskede pensionstillæg, kan styrelsen ikke omregne pensionen efter § 39, stk. 3 og dermed udbetale pensionstillæg fra det tidspunkt, hvor I flyttede til Danmark.
Det bemærkes, at I under bopælen i udlandet fravalgte pensionstillæg skriftligt i 2000 og 2004.
 Det fremgår af de oplyste pensionsbeløb efter at A Kommune overtog udbetalingen i sep. /okt. 2009, at der nu udbetales mere end grundbeløb til Jer.
 Der er imidlertid tale om en konkret vurdering af forholdene, og det må være op til den nye opholdskommune at tage stilling til, hvad der er ret til efter flytningen.
