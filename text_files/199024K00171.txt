Nr BTL 171 Betænkning over Forslag til lov om ændring af udlændingeloven  

 (EF-asylkonventionen)   

 Nr L 171 1990-91, 2. samling Afgivet af Retsudvalget Afgivet: 19910523 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget en skriftlig henvendelse fra Amnesty  

 International.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med det af justitsministeren stillede ændringsforslag.
Et mindretal (Socialistisk Folkepartis medlemmer af udvalget) er  

 principielt tilhænger af, at vesteuropæiske lande, der alle har tilsluttet  

 sig Geneve-konventionen af 28. juli 1951 og New York-protokollen af 31.  

 januar 1967 om flygtninges retsstilling, indgår bindende aftale, gerne i form  

 af en konvention om at behandle asylansøgninger.
En klar førsteasyllandsregel  

 er en fordel for folk på flugt.
Herigennem kan de sikres mod, at de imod  

 deres ønske bliver sendt fra det ene land til det andet.
Mindretallets udgangspunkt for en vesteuropæisk flygtningepolitik er det  

 fundamentale menneskerettighedsprincip, der er nedfældet i de ovenfor nævnte  

 flygtningekonventioner, nemlig ethvert menneskes ret til at søge beskyttelse  

 i et andet land, når den pågældende er forfulgt i sit eget.
En sådan ret er  

 naturligvis kun noget værd, hvis der på den anden side påhviler en anden  

 nation en pligt til at yde beskyttelse, hvis asylansøgeren kan godtgøre at  

 befinde sig i en faktisk forfølgelsessituation.
Kun en lille brøkdel af verdens flygtninge søger beskyttelse i Europa.
Det  

 forekommer naturligt og selvfølgeligt, at de europæiske demokratier, der i  

 øvrigt over for verdens øvrige nationer påberåber sig respekten for  

 menneskerettighederne, samarbejder om at sikre de flygtninge, der kan  

 dokumentere eller sandsynliggøre, at de befinder sig i en truet situation,  

 beskyttelse.
 En sådan forpligtelse påtager EF-landene sig ikke med den foreliggende  

 konvention, ligesom Danmark ikke påtager sig den, hverken efter gældende  

 dansk lov eller efter de ændringer i dansk udlændingelovgivning, som er  

 foreslået i dette lovforslag.
Såvel konventionens præambel som dens artikel 3, nr. 1, forpligter  

 medlemsstaterne til, at een af dem behandler en asylansøgning indgivet i et  

 af medlemslandene.
Alligevel indeholder konventionen i sin artikel 3, nr. 5,  

 en bestemmelse om, at denne overordnede regel ikke er til hinder for, at  

 f.eks.
Danmark kan opretholde sin særlige lovbestemmelse om, at en  

 asylansøger kan afvises ved grænsen, hvis den pågældende kommer fra et land  

 uden for EF, der har tilsluttet sig Geneve-konventionen og New  

 York-protokollen.
Dermed fralægger det pågældende medlemsland sig den  

 forpligtelse, som det netop har indgået.
Konventionens artikel 6 beskriver situationen, når en asylansøger ulovligt  

 har overskredet grænsen til et medlemsland fra et land uden for EF, og  

 fastslår, hvilket land der er pligtigt at behandle vedkommendes  

 asylansøgning.
Det vil sige, at konventionen anerkender, at det for mange  

 flygtninge kan være vanskeligt for ikke at sige umuligt at skaffe sig lovligt  

 pas og visum.
Alligevel har justitsministeren ikke i forbindelse med  

 tilslutning til konventionen foreslået at ophæve de danske regler om  

 afvisning af asylansøgere uden gyldigt pas og visum og om bøder til  

 transportselskaber, der bringer asylansøgere uden gyldige rejsedokumenter til  

 Danmark.
Mindretallet er bekendt med, at andre EF-lande efter dansk mønster  

 har indført lignende regler.
Herved har disse medlemslande gjort den  

 grundlæggende menneskerettighed, nemlig retten til at søge asyl, illusorisk  

 for en række mennesker, måske oven i købet for dem, der er i den  

 alleralvorligste situation, fordi de på grund af forfølgelse er afskåret fra  

 at skaffe sig gyldige rejsedokumenter.
Endelig ved udvalget ikke, hvilke regler der gælder for behandling af  

 asylansøgninger og tildeling af asyl i de andre EF-lande.
Det vil sige:  

 Folketinget ved ikke, hvorledes en asylansøgers sag bliver behandlet, en  

 asylansøger, som måske havde ønsket at søge asyl i Danmark, men som nu bliver  

 henvist til et andet land.
Det er helt utilfredsstillende.
Ganske vist opstiller konventionen i sin præambel et mål: at  

 asylpolitikken skal harmoniseres landene imellem.
Det mål lyder umiddelbart  

 rigtigt.
Desværre tyder de hidtidige harmoniseringsbestræbelser på, at de  

 tager sigte på at opstille så mange barrierer som muligt for at forhindre, at  

 flygtninge overhovedet kan komme til at indgive deres asylansøgning i et af  

 medlemslandene.
Mindretallet ønsker ikke at medvirke til en lovgivning, der  

 kan komme til at fremme tendenserne til, at ønsket om åbne grænser mellem  

 EF-landene fører til en »venden ryggen til« og »slåen døren  

 i« over for forfulgte folk fra andre dele af verden.
 Med baggrund i disse bemærkninger kan mindretallet ikke medvirke til  

 lovforslagets gennemførelse og vil derfor hverken stemme for eller imod  

 lovforslaget ved 3. behandling.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag og bemærker i øvrigt:
Mindretallet ser kun lovforslaget som en lappeløsning, der er nødvendig  

 her og nu, for at Danmark kan ratificere EF-asylkonventionen.
Mindretallet  

 ser frem til den kommende brede debat om hele udlændingeloven.
Ændringsforslag Til § 1 Af et mindretal (FP):
 1) I det under nr. 4 i § 28, stk. 2, foreslåede  

3. pkt. indsættes efter »har besvaret anmodningen« ordene:  

 », dog med en behandlingstid ikke over 1 måned«.
 2) Den under nr. 10 foreslåede § 48 c udgår.
 Af justitsministeren, tiltrådt af et flertal (udvalget med  

 undtagelse af FP):
 3) Den under nr. 10 foreslåede § 48 e affattes  

 således:
»§ 48 e.
Træffer Direktoratet for Udlændinge ikke afgørelse  

 om afvisning eller udvisning og udsendelse, gøres udlændingen bekendt med  

 adgangen til at sætte sig i forbindelse med Dansk Flygtningehjælp.« Af et mindretal (FP):
Til § 2 4) Paragraffen affattes således:
»§ 2 Loven træder i kraft samtidig med EF-asylkonventionens  

 ikrafttræden.« Bemærkninger Til nr. 1 Asylansøgningen har allerede været behandlet een gang, inden et andet  

 EF-land anmodes om overtagelse, hvorfor en behandlingstid for en allerede  

 kendt sag ikke bør tage mere end en måned.
Desuden er der hensyn til  

 asylansøgeren, der sidder i en urimelig venteposition, mens ansøgningen  

 behandles.
Denne tid skal begrænses mest muligt, både af hensyn til ansøgeren  

 og af hensyn til Danmark.
Til nr. 2 Efter udlændingeloven er der så mange og så brede muligheder for at søge  

 og få asyl, at det er unødvendigt med den foreslåede paragraf, der i sin  

 udformning åbner mulighed for, at næsten alle vil kunne søge og få asyl.
Til nr. 3 Ændringsforslaget indebærer, at også asylansøgere, som skal overføres  

 eller tilbageføres til et andet EF-land efter reglerne i EF-asylkonventionen,  

 skal gøres bekendt med adgangen til at sætte sig i forbindelse med Dansk  

 Flygtningehjælp.
I øvrigt opretholdes den gældende retstilstand på området.
Til nr. 4 Det er nødvendigt, at loven træder i kraft så hurtigt som muligt af hensyn  

 til Danmarks fremtid.
Det skal således ikke være op til ministerens skøn at  

 afgøre, hvornår loven skal træde i kraft.
