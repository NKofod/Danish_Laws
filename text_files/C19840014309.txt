 Efter at reglerne om valg til menighedsråd er overført til en særlig lov  

 (nr. 216 af 21. december 1983), er de fleste af de resterende bestemmelser i  

 den nugældende menighedsrådslov samlet i en ny lov, nemlig lov nr. 221 af 16.  

 maj 1984 om menighedsråd, der træder i kraft den 1. december 1984.
Enkelte regler i den hidtil gældende menighedsrådslov er opretholdt indtil  

 videre.
Der henvises herom til kirkeministeriets bekendtgørelse af dags dato.
Reglerne i den nye lov svarer i det væsentlige til de hidtil gældende  

 regler om menighedsrådenes funktion.
Det har dog været hensigten at gøre  

 reglerne mere overskuelige og dermed lette menighedsrådenes og de øvrige  

 kirkelige instansers arbejdsvilkår.
Samtidig er der sigtet imod en styrkelse  

 af menighedsrådenes selvstændighed.
De vigtigste ændringer er følgende:
I § 1 er kompetencen til at beslutte, at der skal oprettes fælles  

 menighedsråd for to eller flere sogne eller kirkedistrikter, overført fra  

 biskopperne til menighedsrådene.
Dog skal som hidtil et menighedsmøde i hvert  

 af sognene eller distrikterne fremsætte ønske derom.
Ved oprettelse af et nyt sogn eller kirkedistrikt har det hidtil været  

 kirkeministeren, der skulle bestemme, om der skal afholdes nyvalg for den  

 tilbageblivende del af sognet.
Denne afgørelse kan nu træffes af  

 menighedsrådet selv.
Hidtil har kun de fast ansatte eller konstituerede præster i pastoratet  

 været medlemmer af menighedsrådet.
Efter reglen i § 2 er alle i pastoratet  

 ansatte præster, altså også hjælpepræster, medlemmer.
De såkaldte  

 bistandspræster har fået ret til at deltage i rådets møder, men kun med  

 stemmeret, hvis menighedsrådet beslutter det.
 I § 2, stk. 3, er det bestemt, at antallet af valgte medlemmer i et  

 menighedsråd for fremtiden skal fastsættes på grundlag af folketallet i  

 menighedsrådskredsen i stedet for som nu efter antallet af  

 folkekirkemedlemmer.
Til de i § 8 nævnte enkeltmandsposter kan der, hvor det skønnes  

 hensigtsmæssigt, vælges personer uden for menighedsrådets midte.
Personvalget  

 skal i så fald ikke længere godkendes af provstiudvalget.
I stk. 2 er det  

 bestemt, at formanden ikke kan vælges til kasserer eller kirkeværge.
Derimod  

 kan formanden vælges til at være den person, der på menighedsrådets vegne  

 giver tjenstlige forskrifter og anvisninger til kirkefunktionærerne.
 De hidtidige regel om obligatorisk offentlige møder ved behandlingen af  

 overslag og regnskaber er ved § 11 ændret til at kun at gælde disses endelige  

 behandling.
I § 12 er det nu anført, at menighedsrådet skal fastsætte en  

 forretningsorden.
Det bestemmes endvidere, at forretningsordenen skal  

 indeholde en bestemmelse om, at et medlem, der ikke kan deltage i en sags  

 behandling, skal forlade mødelokalet under forhandlingerne og  

 afstemningen.Dette gælder såvel i tilfælde af inhabilitet, jfr. § 13, som i  

 de tilfælde, hvor præsters og kirkefunktionærers deltagelse i forhandling og  

 afstamning er begrænset, jfr. § 14.
 I § 13 er det fastslået, at menighedsrådets afgørelse vedrørende et  

 medlems inhabilitet kan indbringes for biskoppen.
§ 14  indeholder som nævnt de særlige bestemmelser om  

 begrænsninger i præsters og kirkefunktionærers adgang til at deltage i  

 forhandling og afstemning i menighedsrådet.
Præster kan ikke deltage i  

 forhandling og afstemning i sager om præsteboliger, heller ikke om en anden  

 præstebolig end den, præsten selv bor i.
Herom er det i bemærkningerne til  

 lovforslaget anført, at det forudsættes, at præsten får lejlighed til at  

 fremføre sine synspunkter og bidrage med faktiske oplysninger for at  

 tilvejebringe det beslutningsgrundlag, som de øvrige medlemmers forhandling  

 og afstemning baseres på.
 For så vidt angår kirkefunktionærer henledes opmærksomheden på, at de  

 efter bestemmelsen ikke kan deltage i forhandling og afstemning i sager om  

 ansættelse af kirkefunktionærer ved samme kirke.
 § 15  er udtryk for et allerede i praksis fastslået  

 princip, som går ud på, at et menighedsråd ikke i forbindelse med udførelse  

 af større arbejder eller leverancer må favorisere rådets egne medlemmer.  

 Stiftsøvrighedens mulighed for at gøre undtagelse fra bestemmelsen om  

 offentlig licitation kan især tænkes anvendt i sager vedrørende restaurering  

 af gamle kirker, hvor hensynet til at kunne anvende sagkyndig arbejdskraft  

 kan veje tungere end de principielle synspunkter, der ligger til grund for  

 hovedreglen.
Til § 16 bemærkes, at den hidtidige lovs krav om, at menighedsrådets  

 forhandlingsprotokol skulle autoriseres af provsten, er bortfaldet.
Det vil  

 fremtidig være muligt, hvis menighedsrådet ønsker det, at anvende en protokol  

 med løsbladssystem.
I § 18 er det bestemt, at der skal indkaldes stedfortræder til møder i  

 forbindelse med præsteansættelse, når et medlem er forhindret i at deltage i  

 sådanne møder.
Dette gælder uanset årsagen til medlemmets fravær.
 I § 21 er det anført, at kirkeværgen ikke kan være medlem af det udvalg,  

 der varetager tilsynet med kirkens og kirkegårdens vedligeholdelse og drift.  

 Bestemmelsen svarer til hidtidig praksis.
I § 23 er det fastsat, at der skal nedsættes et præstegårdsudvalg i  

 pastorater med flere menighedsråd.
Der er desuden optaget en bestemmelse om,  

 hvorledes eventuel ueninghed om udvalgets virksomhed og beføjelser skal  

 afgøres.
I pastorater med kun eet menighedsråd kan der, hvis rådet ønsker  

 det, nedsættes et præstegårdsudvalg.
 Lovens § 26 om menighedsrådenes rådighedsbeløb adskiller sig fra den  

 tilsvarende bestemmelse i § 13, stk. 2, i den hidtil gældende lov på følgende  

 punkter:
1. Der skal for fremtiden ikke af kirkeministeren  

 fastsættes nærmere regler om, til hvilke formål rådighedsbeløbet kan  

 anvendes.
Det er ved loven overladt til det enkelte menighedsråd under tilsyn  

 af provstiudvalget at disponere over rådighedsbeløbet inden for  

 lovbestemmelsens rammer.
Til grund for menighedsrådets afgørelse af, hvad  

 rådighedsbeløbet agtes anvendt til, må ligge en konkret vurdering af, om de  

 pågældende formål kan antages at virke til fremme af det kirkelige liv i  

 sognet, pastoratet eller kommunen.
Der vil således f.eks. ikke af  

 rådighedsbeløbet kunne ydes faste tilskud til arbejdet indenfor de  

 landsdækkende kirkelige organisationer, men derimod nok til enkelte  

 aktiviteter af kirkelig karakter, der forestås af sådanne organisationers  

 lokale afdelinger, Det er en forudsætning, at menighedsrådet skønner, om  

 disse aktiviteter kan være til gavn for de kirkelige liv på stedet.
 2. Der skal hvert år af kirkeministeren træffes  

 bestemmelse om eventuel ændring af rådighedsbeløbenes maksimumsbeløb som  

 følge af prisudviklingen.
3. Der er ikke adgang for kirkeministeren til under  

 ganske særlige omstændigheder navnlig hvor det drejer sig om stærkt voksende  

 bymæssig bebyggelse med betydelige kirkelige opgaver uden for de sædvanlige  

 rammer - at tillade, at der anvendes et større rådighedsbeløb end det i  

 henhold til loven fastsatte maksimumsbeløb.
Denne bestemmelse har i praksis  

 næsten udelukkende været anvendt til finansiering af midlertidige  

 gudstjenestelokaler og vandrekirker.
Udgifter til sådanne midlertidige  

 gudstjenestelokale m.v. kan fremtidig afholdes af kirkekassen uden for  

 rådighedsbeløbet.
 Ud over hvad der fremgår af punkt 1-3 adskiller bestemmelserne i § 26 sig  

 ikke fra den hidtidige retstilstand, jfr. dog nedenfor om § 26, stk. 2.
Rådighedsbeløbet skal således som hidtil opføres på kirkekassens overslag  

 med en specificeret angivelse af, hvorledes beløbet agtes anvendt.
I  

 forbindelse med behandlingen af kirkekassens overslag tager provstiudvalget  

 stilling til rådighedsbeløbets størrelse efter en konkret vurdering, hvori  

 ikke alene sognets størrelse, men også arten og omfanget af de påtænkte  

 aktiviteter indgår.
Endvidere skal provstiudvalget påse, at lovens  

 bestemmelser om, hvad rådighedsbeløbet kan anvendes til, er overholdt.
I  

 givet fald kan spørgsmålet om, hvorvidt et bestemt formål kan støttes af  

 rådighedsbeløbet med hjemmel i loven, forelægges for kirkeministeriet.
 Rådighedsbeløbet kan foruden til støtte af de kirkelige aktiviteter, der  

 forestås af sognets præst (præster), også anvendes til dækning af udgifter  

 til folkekirkelige aktiviteter, der iværksættes af menighedsrådet.
 Tilskud til kirkelige formål af betydning for stiftet som helhed vil kunne  

 ske ved, at der af rådighedsbeløbet ydes et bidrag til stiftsfonden.  

 Herudover kan tilskud til sådanne formål kun ydes på opfordring fra biskoppen  

 eller stiftsøvrigheden i hvert enkelt tilfælde.
Der kan ikke af rådighedsbeløbet ydes støtte til foranstaltninger, hvortil  

 der efter anden lovgivning, f.eks. lov om fritidsundervisning, faktisk ydes  

 tilskud af offentlige midler.
Derimod er støtte af rådighedsbeløbet - i  

 modsætning til tidligere - ikke udelukket,blot fordi der i anden lovgivning  

 er mulighed for at yde tilskud, jfr. § 26, stk. 2. § 28, nr. 1) er formuleret  

 lidt anderledes end den tilsvarende bestemmelse i den hidtige lov, men der er  

 ikke tilsigtet nogen realitetsændring.
Menighedsrådets afgørelse om  

 eventuelle ændringer i de faste gudstjenestetider vil som hidtil forudsætte  

 forhandling med sognets præst (præster), pastoratets øvrige menighedsråd og  

 eventuelt tillige provsten af hensyn til de præsterne påhvilende  

 rådighedsforpligtelser.
Henlæggelse af faste gudstjenester til hverdage eller  

 aflysning af faste gudstjenester kræver som hidtil biskoppens godkendelse.
 Heller ikke bestemmelsen i § 29, stk. 1, nr. 2 betyder nogen  

 realitetsændring i forhold til hidtil gældende ret, idet udtrykket  

 »andre autoriserede ritualer« også sigter på prædiketekster.
I § 33 er der optaget en bestemmelse om, hvem der bindende kan underskrive  

 dokumenter på menighedsrådets vegne.
Det vil være hensigtsmæssigt, at den  

 person, der bemyndiges til at underskrive sammen med formanden, vælges på  

 menighedsrådets konstituerende møde.
§ 37  indeholder - med redaktionelle ændringer - den  

 også hidtil gældende bestemmelse om konsekvenserne af et menighedsråds  

 eventuelt ulovlige beslutninger.
Medlemmer, der vil frigøre sig for ansvar  

 for en beslutning, som de mener er ulovlig, må stemme imod  

 beslutningsforslaget og bør tillige begære særskilt tilførsel til  

 forhandlingsprotokollen om deres opfattelse.
 I øvrigt henvises til lovens kapitel 10 om ikrafttrædelsesbestemmelser,  

 hvoraf det fremgår, at loven træder i kraft den 1. december 1984. Dog finder  

 bestemmelserne i §§ 5-9 og møder, der afholdes af de menighedsråd, der vælges  

 ved det ordinære valg i 1984.
 Kirkeministeriets cirkulærer af 15. maj 1973 om menighedsrådenes  

 rådighedsbeløb og af 6. juni 1973 om ændring af gudstjenestetiden ophæves fra  

 den 1. december 1984.
Kirkeministeriet, den 14. september 1984 P.M.V.
