1. Ifølge straffelovens § 275, stk. 2 kan offentlig  

 påtale ske i de i §§ 263-265 nævnte tilfælde, når den forurettede anmoder  

 herom.
Uanset at formuleringen af denne påtalebestemmelse adskiller sig fra  

 den, der sædvanligvis bruges i bestemmelser om betinget offentlig påtale, er  

 der ikke holdepunkter for at antage, at retsstillingen er en anden end den,  

 der ellers indtræder, når en begæring om offentlig påtale modtages.
I så fald  

 behandles sagen på samme måde, som hvis den var undergivet imiddelbar  

 offentlig påtale, dog med de modifikationer, der følger af retsplejelovens §  

 722 (udelukkelse af medskyldige, tilbagekaldelse af begæringen) og  

 straffelovens § 96, stk. 2, 2. pkt. (forældelse for en af de skyldige). Der  

 må således foretages undersøgelse og rejses tiltale, medmindre de sædvanlige  

 betingelser for afvisning af anmeldelsen, indstilling af efterforskningen  

 eller opgivelse af forfølgningen foreligger.
Begæring om påtale er ikke til  

 hinder for påtaleundladelse ved tiltalefrafald, der i så fald sker i  

 overensstemmelse med de herom gældende regler, der for så vidt  

 statsadvokatsager sædvanligvis forudsætter forelæggelse for Rigsadvokaten.
2. Det kan ikke antages, at en anmeldelse til politi  

 eller anklagemyndighed i sig selv i almindelighed kan opfattes som en  

 begæring (anmodning) om offentlig påtale.
Men fremgår det af sammenhængen, at  

 anmelderen er klar over påtalereglerne, kan en anmeldelse anses som en  

 tilkendegivelse, der indeholder en begæring om offentlig påtale.
Er dette  

 ikke tilfældet, spørges anmelderne, om han begærer offentlig påtale.
3. For adgangen til at begære offentlig påtale gælder  

 ifølge straffelovens § 96 en forældelsesfrist på 6 måneder efter at den  

 berettigede har fået sådan kundskab, at han har tilstrækkelig grundlag for  

 fremsættelse af påtalebegæring.
Undertiden giver det anledning til tvivl, om  

 forældelsesfristen begynder at løbe så længe forholdet undersøges af politiet  

 og anklagemyndigheden, indtil det afklares, at forholdet ikke er undergivet  

 umiddelbar offentlig påtale.
Afgørelsen heraf må antagelig bero på en  

 fortolkning af vendingen: »sådan kundskab, at han har tilstrækkelig  

 grundlag for fremsættelse af påtalebegæring«.
4. Ved vedvarende lovovertrædelser begynder fristen  

 for at fremsætte begæring om offentlig påtale ikke at løbe, før den strafbare  

 virksomhed er ophørt, jfr.
U 1949.1077 H.
 Per Lindegaard.
