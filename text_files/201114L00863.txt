Betænkning afgivet af Retsudvalget den 31. maj 2012 Betænkning over Forslag til lov om ændring af lov om ændring af straffeloven, retsplejeloven, lov om konkurrence- og forbrugerforhold på telemarkedet, våbenloven, udleveringsloven samt lov om udlevering af lovovertrædere til Finland, Island, Norge og Sverige (Ændring af revisionsbestemmelse) [af justitsministeren (Morten Bødskov)] 1. Ændringsforslag Venstres, Dansk Folkepartis, Enhedslistens og Liberal Alliances medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 14. december 2011 og var til 1. behandling den 20. december 2011. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 28. oktober 2011 dette udkast til udvalget, jf.
REU alm. del  bilag 61. Den 14. december 2011 sendte justitsministeren de indkomne høringssvar og et notat herom til udvalget.
Høringer Retsudvalget afholdt den 23. maj 2012 en høring om de danske logningsregler.
Spørgsmål Udvalget har stillet 50 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med det stillede ændringsforslag.
Venstres, Dansk Folkepartis, Enhedslistens og Liberal Alliances medlemmer af udvalget, et flertal i udvalget, konstaterer, at logningsreglerne indebærer et indgreb i borgernes privatliv og personlige frihed, og at det er bydende nødvendigt for retsstatstankegangen, at sådanne indgreb altid begrænses til et minimum, overvejes grundigt og jævnligt evalueres.
Bl.a. derfor blev der indført en revisionsbestemmelse i den oprindelige lov, som gennemførte logningsdirektivet i dansk ret.
Flertallet understreger, at Folketinget og justitsministeren løbende bør sikre, at de danske logningsregler er udformet sådan, at der er balance mellem på den ene side hensynet til en effektiv forebyggelse og bekæmpelse af alvorlig kriminalitet og terrorhandlinger og på den anden side hensynet til beskyttelse af borgernes privatliv og personlige frihed.
Omfanget af registreringer af borgernes tele- og internetkommunikation og omkostningerne forbundet med logning bør ligeledes altid stå i rimeligt forhold til udbyttet for politi, anklagemyndighed og efterretningstjenester.
Justitsministeren har under behandlingen af lovforslaget oplyst (svar på spørgsmål 14), at Europa-Kommissionen i løbet af sommeren 2012 forventes at fremlægge et forslag til en revision af de EU-regler, som de danske logningsregler er baseret på.  Flertallet lægger i den forbindelse afgørende vægt på, at Folketingets Retsudvalg vil blive tæt inddraget i det videre arbejde med Europa-Kommissionens forslag som led i den danske EU-procedure.
Samtidig finder flertallet dog, at det er nødvendigt at fortsætte et selvstændigt arbejde med en revision og evaluering i Folketinget også, særlig med fokus på, hvorvidt logningsdirektivet er blevet overimplementeret i Danmark.
Her tænkes særlig på den såkaldte sessionslogning, som er krævet efter logningsbekendtgørelsens § 5, stk. 1, og § 5, stk. 4.
I den forbindelse mener flertallet, at det snarest muligt og senest ultimo 2012 bør undersøges, hvorvidt logningsdirektivet er overimplementeret i Danmark, samt, under henvisning til justitsministerens svar på spørgsmål nr. 18, hvilke andre regler end logningsreglerne der indebærer, at borgernes tele- og internetkommunikation registreres og opbevares, og hvilken betydning disse regler har.
Det bør samtidig afklares, i hvilket omfang data opbevaret efter logningsreglerne kan kræves udleveret efter andre hjemler end retsplejeloven.
 Desuden opfordrer flertallet justitsministeren til at sikre, at der fra politiets side i forbindelse med revisionen af reglerne fremlægges en kvalitativ og kvantitativ opgørelse over den hidtidige brug af logningsdata, som bør foreligge ultimo 2012. Flertallet vil desuden i forbindelse med revisionen overveje, om der for fremtiden bør fremlægges jævnlige kvantitative og kvalitative opgørelser over politiets brug af logningsdata.
 Flertallet opfordrer desuden justitsministeren til at sikre, at der for efterretningstjenesternes vedkommende fremlægges en kvalitativ opgørelse over, hvor effektive de forskellige elementer af logning indtil nu har været i kampen mod terror og kriminalitet, så vidt dette er muligt uden at kompromittere efterretningstjenesternes arbejde.
 Opgørelserne skal understøtte, at Folketinget løbende kan sikre, at der er balance mellem på den ene side hensynet til forebyggelse og bekæmpelse af kriminalitet og på den anden side hensynet til beskyttelse af borgernes privatliv og personlige frihed.
Flertallet lægger endvidere afgørende vægt på, at justitsministeren i besvarelsen af spørgsmål nr. 5 vedrørende lovforslaget har tilkendegivet, at de relevante myndigheder og organisationer m.v., herunder tele- og internetbranchen, vil blive inddraget i en kommende revision af logningsreglerne.
Samtidig hæfter flertallet sig ved, at justitsministeren har tilkendegivet, at man vil inddrage de synspunkter og oplysninger, der kom frem i forbindelse med Retsudvalgets høring den 23. maj 2012 om logningsreglerne, herunder hensynet til borgernes privatliv og personlige frihed, og at indgreb i disse altid bør begrænses til det absolut nødvendige.
Socialdemokratiets, Radikale Venstres, Socialistisk Folkepartis og Det Konservative Folkepartis medlemmer af udvalget lægger helt generelt vægt på, at politiet, anklagemyndigheden og Politiets Efterretningstjeneste har de redskaber til rådighed, der sætter dem i stand til at bekæmpe kriminalitet og imødegå terrortruslen effektivt.
S, RV, SF og KF finder anledning til at understrege dette i lyset af den debat, der har været om nytteværdien af logningsreglerne i forbindelse med lovforslagets behandling, som kan efterlade det indtryk, at dette synspunkt ikke deles bredt i Folketinget.
 Partierne fremhæver, at det er vurderingen hos Rigsadvokaten, Rigspolitiet og Politiets Efterretningstjeneste, at de oplysninger om tele- og internetkommunikation, der registreres og opbevares i medfør af logningsbekendtgørelsen, generelt er af væsentlig og i nogle tilfælde afgørende betydning for efterforskning og retsforfølgning af alvorlige forbrydelser.
Politiets Efterretningstjeneste har i den forbindelse oplyst, at efterretningstjenesten anvender oplysninger om teletrafik i betydeligt omfang, navnlig i forbindelse med længerevarende efterforskninger inden for terrorområdet, og at sådanne oplysninger i flere tilfælde har været af afgørende betydning for at kunne afdække terrorrelationer i både ind- og udland.
Politiets Efterretningstjeneste har endvidere oplyst, at stort set alle efterretningstjenestens målpersoner kommunikerer via internettet.
I forbindelse med lovforslagets behandling har justitsministeren oversendt kopi af sit brev af 8. maj 2012 til Europa-Kommissionen, der indeholder oplysninger om 10 konkrete sager, hvor data, som er blevet opbevaret efter logningsdirektivet, som logningsbekendtgørelsen er baseret på, har spillet en essentiel rolle i efterforskningen eller for sagens afgørelse.
Det drejer sig om sager om bl.a. drab, drabsforsøg, organiseret narkotikahandel og hjemmerøveri.
Særligt for så vidt angår de spørgsmål, der under lovforslagets behandling har været rejst om såkaldt sessionslogning, finder partierne endvidere anledning til at fremhæve, at det fremgår af besvarelsen af spørgsmål nr. 43 vedrørende lovforslaget, at det er Rigspolitiets vurdering, at der bl.a. i takt med, at såvel private som virksomheder i stigende grad anvender »cloud services«, hvor brugerens data ligger på fremmede servere rundt om i verden i stedet for lokalt hos den enkelte, samtidig med at en stigende tilgængelighed og brug af kryptering modvirker politiets adgang til kommunikation og data, fremover vil være et stigende behov for at kunne dokumentere den mistænktes adgang til disse eller andre servere gennem teledata fra sessionslogning, der viser hvor ofte og hvordan mistænkte har tilgået en server eller en tjeneste, for derigennem at kunne indsamle det fornødne bevis.
Som det endvidere fremgår af besvarelsen af spørgsmål nr. 24 vedrørende lovforslaget, har Rigspolitiet tillige oplyst, at der i sager om børnepornografi ses en stigende anvendelse af internettet i forbindelse med kommunikation og udveksling af filer.
S, RV, SF og KF understreger samtidig, at det løbende bør sikres, at de danske logningsregler er udformet sådan, at der er balance mellem på den ene side hensynet til en effektiv forebyggelse og bekæmpelse af kriminalitet og på den anden side hensynet til beskyttelse af borgernes privatliv og personlige frihed.
Registreringen af borgernes tele- og internetkommunikation og omkostningerne forbundet med logning bør altid stå i rimeligt forhold til udbyttet af, at politiet, anklagemyndigheden og Politiets Efterretningstjeneste har adgang til loggede oplysninger og derigennem kan forebygge og opklare terrorangreb og anden alvorlig kriminalitet.
Justitsministeren har under behandlingen af lovforslaget oplyst, at Europa-Kommissionen i løbet af 2012 forventes at fremlægge et forslag til en revision af de EU-regler, som de danske logningsregler er baseret på.
Partierne finder, at en revision af de danske regler bør ske i lyset af Europa-Kommissionens forslag, og lægger endvidere vægt på, at justitsministeren i besvarelsen af spørgsmål nr. 5 vedrørende lovforslaget har tilkendegivet, at de relevante myndigheder og organisationer m.v., herunder tele- og internetbranchen, vil blive inddraget i en kommende revision af logningsreglerne.
Samtidig har justitsministeren tilkendegivet, at ministeren vil inddrage de synspunkter og oplysninger, der kom frem i forbindelse med Retsudvalgets høring om logningsreglerne.
S, RV, SF og KF konstaterer, at ændringsforslaget til lovforslaget indebærer, at tidspunktet for revisionen af retsplejelovens § 786, stk. 4, ændres, så justitsministeren skal fremsætte forslag om revision af bestemmelsen i folketingsåret 2012-13 i stedet for i folketingsåret 2013-14. Partierne bemærker i den forbindelse, at denne ændring mest sandsynligt vil indebære, at Folketinget igen i næste folketingsår vil skulle behandle et nyt lovforslag om udskydelse af revisionen af retsplejelovens § 786, stk. 4, til EU-reglerne er på plads.
Det kan ikke afvises, at det vil kunne skabe usikkerhed for de berørte, herunder særligt tele- og internetbranchen.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et flertal (V, DF, EL og LA), tiltrådt af et mindretal (det øvrige udvalg):
 1) I den under nr. 1 foreslåede ændring af § 8 ændres »2013-14« til: »2012-13«.
[Ændring af, hvilket folketingsår forslag om revision af bestemmelsen i retsplejelovens § 786, stk. 4, skal fremsættes i] Bemærkninger Til nr. 1 Forslagsstillerne ønsker med ændringsforslaget at fremrykke det tidspunkt, hvor justitsministeren skal fremsætte forslag om revision af bestemmelsen i retsplejelovens § 786, stk. 4, om teleudbyderes registrering og opbevaring af oplysninger om teletrafik til brug for efterforskning og retsforfølgning af strafbare forhold.
Forslagsstillerne finder ikke, at der er grundlag for at udskyde fremsættelsen af et sådant revisionsforslag til folketingsåret 2013-14. Forslagsstillerne mener derimod, at det på det foreliggende grundlag er nødvendigt, at revisionsarbejdet gennemføres, således at justitsministeren fremsætter revisionsforslag i folketingsåret 2012-13, og henviser samtidig til de politiske bemærkninger fra forslagsstillerne i indeværende betænkning, hvoraf det bl.a. fremgår, at et flertal i udvalget lægger afgørende vægt på, at Folketingets Retsudvalg vil blive tæt inddraget i det videre arbejde med Europa-Kommissionens kommende forslag på området, som led i den danske EU-procedure, og at det er nødvendigt at fortsætte et selvstændigt arbejde med en revision og evaluering i Folketinget også.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
