Bekendtgørelse om erhvervsuddannelsen til bådmekaniker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Metalindustriens Uddannelsesudvalgs fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Bådmekanikeruddannelsen har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområde: Vedligeholdelse, installation og reparation af motorer samt elektrisk udstyr og hydraulisk anlæg i fritidsbåde og mindre erhvervsbåde samt salg og service.
 Stk. 2. Eleven og lærlingen skal nå de uddannelsesmål, som er fastsat for specialet, jf. stk. 3.
 Stk. 3. Uddannelsen afsluttes med specialet bådmekaniker, niveau 4 i den danske kvalifikationsramme for livslang læring.
Varighed § 2. Uddannelsen varer 4 år og 6 måneder, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
 Stk. 2. For lærlinge, der skal gennemføre uddannelsen som erhvervsuddannelse for unge, varer uddannelsens hovedforløb for specialet 3 år og 6 måneder, hvoraf skoleundervisningen udgør 35 uger fordelt på mindst 7 skoleperioder.
 Stk. 3. For elever og lærlinge, der skal gennemføre uddannelsen som erhvervsuddannelse for voksne (euv-forløb) varer uddannelsens hovedforløb for specialet 3 år og 5 måneder, hvoraf skoleundervisningen udgør 31,5 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, (euv2) i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-5.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Kan gengive fysikkens love, herunder en overordnet forståelse af spænding, tryk, acceleration og modstand.
 2) Kan gøre rede for elektriske systemer, herunder Ohms lov.
 3) Kan gøre rede for fagligt relevante udtryk og begreber.
 4) Kan vælge og anvende relevante værktøjer, maskiner og materialer til brug for enkle faglige opgaver, heriblandt beherske målinger med skydelære.
 5) Kan anvende eksisterende faglig dokumentation i en praktisk arbejdsproces, heriblandt diagrammer, statistik og vejledninger.
 6) Kan anvende løftegrej sikkerhedsmæssigt korrekt på baggrund af fabrikantens anvisninger ved montering og reparation i fritidsbåde.
 7) Kan gøre rede for håndtering af benzin, olie og andre gængse kemikalier i forbindelse med arbejdsopgaver i fritidsbåde.
 8) Kan gøre rede for 2-takt bådmotorers opbygning og virkemåde samt kølesystemets funktion.
 9) Kan medvirke til adskillelse og samling af gængse elektriske komponenter i fritidsbåde og mindre erhvervsbåde med brug af viden om elektriske systemer.
 10) Kan gøre rede for og anvende gældende kvalitetskrav, metoder, sikkerhedsmæssige og miljømæssige regler, der tilgodeser egen og andres sikkerhed, samt vurdere om eget arbejde opfylder kvalitetskravene.
 11) Kan udarbejde og anvende almindelig anvendt faglig dokumentation, heriblandt arbejdssedler og egenkontrol samt vurdere værdien af at dokumentere løbende.
 12) Kan vurdere værdien af at formidle og evaluere egne arbejdsprocesser, metoder og resultater.
 13) Kan udføre enkle arbejdsopgaver ergonomisk korrekt med brug af viden om arbejdsrelevant ergonomi.
 14) Kan anvende digitale teknologier og medier til faglig informationssøgning og kommunikation.
 15) Kan udføre selvstændig planlægning af enkle arbejdsopgaver.
 Stk. 3. Eleven eller lærlingen skal have følgende kompetencer med præstationsstandarden rutineret niveau:
 1) Kan udføre fremstilling af mindre emner i metal med overholdelse af mål og vinkler, herunder udføre gevindarbejde.
 2) Kan udføre faglig sikker mekanisk adskillelse og samling af mindre 2-takt bådmotorer med brug af love fra fysikken og faglige anvisninger.
 3) Kan udføre MAG-svejsning i tynd- og tykplade, TIG-svejsning i rustfrit stål og aluminium samt hårdlodning.
 4) Kan tage ansvar for opgaveløsning i samarbejde med andre.
 Stk. 4. Eleven eller lærlingen skal have gennemført følgende grundfag på følgende niveau og med følgende karakterkrav:
 1) Dansk på E-niveau, bestået.
 2) Matematik på F-niveau, bestået.
 3) Engelsk på F-niveau, bestået.
 Stk. 5. Eleven eller lærlingen skal have opnået følgende certifikater eller lignende:
1) Personlig sikkerhed ved arbejde med epoxy og isocyanater, jf.
Arbejdstilsynets retningslinjer.
2) Arbejdsmiljø og sikkerhed, svejsning og termisk skæring, jf.
Arbejdstilsynets regler.
 3) Kompetencer svarende til Førstehjælp på erhvervsuddannelserne, inkl. færdselsrelateret førstehjælp, efter Dansk Førstehjælpsråds uddannelsesplaner pr. oktober 2020.
 4) Kompetencer svarende til elementær brandbekæmpelse efter Dansk Brand- og Sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan arbejde i henhold til gældende regler for sikkerhed, arbejdsmiljø og produktansvar.
 2) Lærlingen kan arbejde ud fra manualer og værkstedshåndbøger på dansk og mindst et fremmedsprog.
 3) Lærlingen kan gennem udførelse af de daglige opgaver i samarbejde med kolleger medvirke til at sikre kvalitet, produktivitet og en god økonomi på værkstedet, god kundeservice samt salg og mersalg, herunder gennemføre forskellige former for eftersyn af fritidsbåde og mindre erhvervsbåde.
 4) Lærlingen kan fremstille mindre konstruktioner i træ og glasfiber til motorinstallationer og reparationsarbejder.
 5) Lærlingen kan udføre installation af motor, propelaksler, skruer og propeller efter beregninger, så vinkler og linjeføringer overholdes.
 6) Lærlingen kan anvende internationale kompetencer til at forstå sammenhænge og varetage arbejdsopgaver i forhold til et internationaliseret arbejdsmarked.
 7) Lærlingen kan arbejde miljøbevidst med alle arbejdsopgaver inden for uddannelsens jobområder, herunder agere i overensstemmelse med principperne for bæredygtig udvikling.
 8) Lærlingen kan koble relevant teori til tilrettelæggelse, udførelse og evaluering af konkrete arbejdsopgaver fra oplæringen.
 9) Lærlingen kan udvise kendskab til iværksætter- og selvstændighedsbegrebet, herunder kendskab til de vilkår, der knytter sig til etablering af egen virksomhed.
 10) Lærlingen kan udvise innovative kompetencer ved f.eks. metode- og materialevalg inden for uddannelsens jobområder.
 11) Lærlingen kan udføre specielle arbejdsfunktioner, som ligger inden for virksomhedens virkeområde, eller som har betydning for elevernes fremtidige beskæftigelsesmuligheder.
 12) Lærlingen kan udføre fejlfinding, reparation og vedligeholdelse på transmission, herunder gearkasser, propel- og kraftoverføringsaksler.
 13) Lærlingen kan udføre fejlfinding, reparation og vedligeholdelse på benzin- og dieselmotorer, herunder indsprøjtningsanlæg.
 14) Lærlingen kan udføre fejlfinding, reparation, montering og vedligeholdelse på komfort- og sikkerhedsudstyr, herunder airconditionanlæg og databusstyrede komfortsystemer.
 15) Lærlingen kan udføre fejlfinding, reparation og vedligeholdelse på anlæg til elektrisk forsyning, herunder generatorer og ladesystemer på starteranlæg samt på komplekse viskersystemer, lys, lanterner.
 16) Lærlingen kan udføre montering, fejlfinding, reparation og vedligeholdelse på elektriske anlæg, herunder lænsepumper, ankerspil og bovpropeller.
 17) Lærlingen kan udføre fejlfinding, reparation og vedligeholdelse på F-gasanlæg i fritidsbåde og mindre erhvervsbåde efter gældende lovgivning.
 18) Lærlingen kan arbejde i henhold til gældende regler for sikkerhed til søs i forhold til personligt sikkerhedsudstyr, kollektivt sikkerhedsudstyr og kritiske situationer.
 19) Lærlingen kan udføre fejlfinding, reparation og vedligeholdelse på 230 volts anlæg i fritidsbåde og mindre erhvervsbåde efter gældende lovgivning.
 20) Lærlingen kan læse hydraulikdiagrammer og udføre fejlfinding, reparation og vedligeholdelse på hydrauliske anlæg i fritidsbåde efter gældende lovgivning.
 Stk. 2. Kompetencemålene nr. 1-20, jf. stk. 1, gælder for alle lærlinge i hovedforløbet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen og består af en praktisk og en mundtlig del.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Lærlingen skal inden aflæggelse af den afsluttende prøve have erhvervet relevant kørekort i henhold til gældende regler om kørekort.
De nærmere kriterier for erhvervelse af kørekort er angivet i uddannelsesordningen.
Lærlingen kan, når det er begrundet i særlige forhold, efter det faglige udvalgs konkrete afgørelse blive fritaget for kravet om kørekort.
Stk. 2. Prøven varer i alt 7 timer og stilles af skolen i samråd med det faglige udvalg.
Umiddelbart før svendeprøven begynder, trækker lærlingene lod mellem opgavesættene.
Prøven består af to praktiske opgaver, hvorunder lærlingen løbende skal gøre mundtligt rede for det faglige grundlag for opgaveløsningen.
Stk. 3. Eksaminator og 2 skuemestre (censorer) overværer lodtrækningen og er til stede under hele prøven.
Den endelige karakter findes som en samlet vurdering af eksaminandens præstationer i den praktiske og mundtlige del af prøven.
 Stk. 4. Prøvens grundelementer er:
 1) Mål og krav til prøven er, at lærlingen skal vise, at kompetencemålene for uddannelsen er nået ved at planlægge, gennemføre, dokumentere og mundtligt redegøre for arbejde inden for service og reparation.
 2) Eksaminationsgrundlaget består af den udleverede opgavetekst for den praktiske prøve, dokumentationen og udstyret, hvorpå lærlingen har udført den praktiske prøve.
 3) Bedømmelsesgrundlaget er lærlingens individuelle og samlede præstation i besvarelsen af den praktiske og mundtlige del af prøven.
4) Bedømmelseskriterierne danner baggrund for en helhedsvurdering af opfyldelse af kompetencemålene på specialet.
Skolen fastsætter nærmere bedømmelseskriterier inden for følgende generelle kriterier:
 a) Den praktiske prøve tager udgangspunkt i lærlingens evne til at udarbejde løsninger og resultater, der lever op til gældende faglige standarder, krav og lovgivning, samt anvende anerkendte og gældende teorier, processer, metoder og procedurer i opgaveløsningen.
 b) Den mundtlige prøve tager udgangspunkt i lærlingens evne til at gøre rede for, reflektere og argumentere for teorier, processer, metoder og procedurer, der er relevante for løsning af den praktiske del af prøven.
 c) Prøven tager generelt udgangspunkt i lærlingens præstation inden for dokumentation, arbejdsplanlægning, faglig kommunikation, kundebevidsthed samt miljø- og kvalitetsbevidsthed.
 Stk. 5. For at der kan udstedes skolebevis, skal alle fag være gennemført, og lærlingen skal have opnået karakteren mindst 02 eller Bestået i alle fag på hovedforløbet, og den afsluttende prøve skal være bestået, jf. stk. 1-4.
Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet påføres resultatet af svendeprøven.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
 Stk. 2. Bekendtgørelse nr. 300 af 23. april 2018 om erhvervsuddannelsen til bådmekaniker ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 300 af 23. april 2022 om erhvervsuddannelsen til bådmekaniker anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
