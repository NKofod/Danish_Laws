Fremsat den 26. marts 2021 af Mai Mercado (KF), Birgitte Bergman (KF), Brigitte Klintskov Jerkel (KF), Per Larsen (KF) og Søren Pape Poulsen (KF) Forslag til folketingsbeslutning om at sikre flere jordemødre til de danske fødeafdelinger Folketinget pålægger regeringen at fremsætte et lovforslag inden udløbet af 2021, således at der vil blive ansat 244 ekstra jordemødre på de danske fødeafdelinger i 2022. Forslaget skal finansieres igennem det finanspolitiske råderum for 2022.
Bemærkninger til forslaget Danmark har mangel på jordemødre.
Vi ser i dag alt for mange eksempler på, at fødende får en utryg oplevelse,  og at der bliver lavet fejl under fødslen, på grund af at jordemødrene har for travlt (»Jordemødre græder og fødende får traumer: Hovedstadens fødeafdelinger er pressede«, dr.dk, den 8. januar 2021). Ligeledes har der været eksempler på, at man på fødeafdelinger, eksempelvis i Aalborg, ofte har så travlt, at jordemødre kun kan klare akutte opgaver (»Sara kastede op og rystede efter kejsersnit: De nordjyske fødeafdelinger er også pressede«, dr.dk, den 1. marts 2021).
Ressourcemangel og travlhed på landets fødeafdelinger er også årsagen til, at kvinder under deres fødsel nogle gange sendes til andre fødesteder.
I Region Hovedstaden blev i alt 232 kvinder omvisiteret til et andet fødested i 2020. 215 af de 232 omvisiteringer blev foretaget på fødeafdelingen på Herlev Hospital.
I Region Midtjylland skønnes det, at 144 kvinder blev omvisiteret i 2020. 83 af de 144 omvisiteringer blev foretaget på Aarhus Universitetshospital.
I Region Syddanmark skønnes det, at mellem 119 og 139 kvinder blev omvisiteret i 2020. Mellem 100 og 120 af omvisiteringerne blev foretaget på Odense Universitetshospital.
En aktindsigt fra DR viser, at i perioden fra den 1. oktober 2020 til den 15. februar 2021 har der været behov for akut at indkalde så mange jordemødre på visse fødeafdelinger, at der til sidst ikke var flere tilbage at tilkalde, i 21 ud af 137 dage.
Det svarer til 15 pct. af dagene.
En tilførsel af 244 jordemødre svarer til at tilføre en ekstra jordemoder pr. 250 fødsler.
Det vil sikre, at jordemødrene har kollegaer nok til at sikre et godt arbejdsmiljø og samtidig sikre den nødvendige kvalitet i fødslerne, ifølge Jordemoderforeningen.
Beslutningsforslaget giver et mindreprovenu på 112 mio. kr. ifølge Jordemoderforeningen.
Det finansieres igennem råderummet fra 2022.
Skriftlig fremsættelse Mai Mercado (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre flere jordemødre til de danske fødeafdelinger.
(Beslutningsforslag nr.
B 290) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
