Ankestyrelsens principafgørelse A-53-02 om kontanthjælp - uddannelsessøgende - afslutning - praktikplads - skolepraktik - grunduddannelse - uddannelsesaftale - afbrudt uddannelse Resume:
 En ansøger var berettiget til kontanthjælp i perioden fra hun afsluttede grunduddannelsen på teknisk skole, og indtil hun skulle påbegynde skolepraktik.
 Ankestyrelsen lagde vægt på, at ansøgeren den 1. april 2002 skulle starte i skolepraktik, fordi hun ikke på tidspunktet for grundforløbets afslutning med udgangen af december 2001 havde opnået en uddannelsesaftale med en praktikvirksomhed.
 Uddannelsen måtte derfor anses for afbrudt under hensyn til længden af den periode, der ville gå fra grundforløbets afslutning og dermed ophør af udbetaling af SU, til hun kunne påbegynde skolepraktik.
 Love:
Lov om aktiv socialpolitik - lovbekendtgørelse nr. 614 af 26. juni 2001 - § 12 Vejledninger:
Socialministeriets skrivelse af 15. juni 2001 om kontanthjælp til personer der har afsluttet grundforløbet i en erhvervsuddannelse - Sagsfremstilling:
En 26-årig kvinde afsluttede den 21. december 2001 den uddannelsesrettede del af Grundforløbet Teknologi og Kommunikation, mediegrafiker.
Hun var herefter praktiksøgende og derfor ikke berettiget til SU længere.
Hun havde modtaget sidste SU for december 2001.
Den 9. januar 2002 søgte hun kommunen om økonomisk hjælp.
Hun oplyste, at hun havde fået bevilget overtræk i banken.
 Kommunen gav samme dag mundtligt afslag på hjælp, og rådgav hende om tidsbestilling i februar i tilfælde af, at hun ikke havde fundet anden forsørgelse.
 Kommunen havde i journalen noteret, at ansøgeren var i et uafbrudt uddannelsesforløb og ikke opfyldte betingelserne efter aktivlovens §§ 11 og 12. Kommunen havde videre noteret, at begrundelsen for afslaget var, at ansøgeren ikke havde været udsat for en social begivenhed, og at hun ikke stod uden midler.
Ansøgeren havde i klagen til nævnet bl.a. anført, at hun som mediegrafikstuderende på Center for Visuel Kommunikation, Teknisk Skole nu stod i en 3 -måneders pause, hvor hun søgte praktik/elevplads, hvilket ikke var lykkedes endnu.
Hun oplyste, at hun fra 1. april 2002 ville få skolepraktik, hvis andet ikke var lykkedes.
Hun oplyste videre bl.a., at banken var villig til at give en kassekredit på 5000 kr.
Hun anførte, at det var fuldstændig urigtigt at sige, at hun ikke var uden midler, når der var tale om overtræk på bankkontoen uden konkret udsigt til mulighed for at dække overtrækket ind igen.
 Nævnet fandt, at månederne januar, februar og marts 2002 var en så lang tids afbrydelse af uddannelsesforløbet, at det måtte betegnes som en længere periode, jf. skrivelse fra Socialministeriet af 15. juni 2001, og at ansøgerens uddannelse således kunne betragtes som afsluttet ved grundforløbet i relation til ret til kontanthjælp.
 Ansøgeren var dermed omfattet af målgruppen for kontanthjælp fra den dag, hun havde ansøgt om hjælp, hvis hun opfyldte de øvrige betingelser for at modtage kontanthjælp.
 Nævnet udtalte, at sagen blev sendt tilbage til kommunen, som skulle tage stilling til, om ansøgeren opfyldte de øvrige betingelser.
 Nævnet havde lagt vægt på, at ansøgeren ikke havde nogen uddannelsesaftale efter afslutningen af grundforløbet på teknisk skole, og at hun først kunne påbegynde skolepraktik den 1. april 2002.
 Kommunen havde i anken af 19. marts 2002 anført, at der ønskedes en principiel afgørelse af, i hvilke tilfælde en pause i uddannelsesforløbet måtte betragtes som ophør af uddannelsen og dermed - alt andet lige - berettigelse til at modtage kontanthjælp og evt. aktivering.
 Kommunen anmodede samtidig Ankestyrelsen om at tage stilling til, i hvilke tilfælde en pause i uddannelsesforløbet måtte betragtes som betinget af uddannelsens tilrettelæggelse og dermed gav belæg for at betragte en person, der ansøgte om kontanthjælp, som fortsat studerende, hvorfor der efter lov om aktiv socialpolitik § 12 kunne gives afslag på ansøgning om hjælp efter aktivloven.
 Nævnet havde i brev af 14. maj 2002 bl.a. udtalt, at nævnet ikke var enigt med kommunen i, at ansøgeren var i et uafbrudt uddannelsesforløb.
Nævnet henviste til Socialministeriets skrivelse af 15. juni 2002 om kontanthjælp til personer, der har afsluttet grundforløbet i en erhvervsuddannelse.
Det anførtes, at i skrivelsen var Undervisningsministeriet citeret for følgende:
 "Har eleven ikke opnået en uddannelsesaftale med en praktikvirksomhed før eller under grundforløbet, afbrydes elevens uddannelse ved afslutningen af grundforløbet.
Personer, der ønsker optagelse til skolepraktik er hverken berettiget til SU eller godtgørelse fra en erhvervsskole i ventetiden (karensperioden) før optagelsen, hvilket hænger sammen med, at disse personer ikke er under uddannelse. " Nævnet tilføjede, at Socialministeriet i skrivelsen bl.a. havde anført:
"Socialministeriet finder, at det afgørende for, om personer, der har afsluttet et grundforløb i en erhvervsuddannelse og som venter på at påbegynde en uddannelsesaftale i en virksomhed eller optagelse til skolepraktik, vil være berettiget til kontanthjælp, er en vurdering af, om uddannelsen må anses for at være suspenderet eller afbrudt.
Det skal tillige vurderes, om suspenderingen eller afbrydelsen har bevirket en ændring af personens forhold, så han ikke har mulighed for at skaffe de nødvendige til sin egen eller familiens forsørgelse.
Uddannelsen vil kunne betragtes som afsluttet ved grundforløbet i relation til retten til kontanthjælp, når praktikken først kan påbegyndes efter en længere periode. " Det var nævnets opfattelse, at ansøgerens uddannelse måtte betragtes som afbrudt ved afslutningen af grundforløbet, da hun ikke havde nogen uddannelsesaftale med en praktikvirksomhed, og at hendes uddannelse i relation til retten til kontanthjælp måtte betragtes som afsluttet ved grundforløbet, når praktikken først kunne påbegyndes efter den førstkommende 1. april.
Nævnet fandt, at disse tre måneder uden indtægt måtte betegnes som en længere periode.
 Nævnet tilføjede, at det fandt, at ansøgeren måtte betragtes som uden midler, da hun ikke længere havde SU, men var henvist til at klare sig økonomisk ved overtræk i banken.
 Sagen blev behandlet i principielt møde med henblik på præcisering af praksis i forhold til, hvornår der kan ydes kontanthjælp i et afbrudt studieforløb.
 Afgørelse:
 Ankestyrelsen fandt, at ansøger var berettiget til kontanthjælp efter aktivlovens § 25 fra ansøgningstidspunktet den 9. januar 2001 og frem til den 1. april 2002, hvor hun påbegyndte skolepraktik.
 Ved afgørelsen forudsattes, at ansøgeren i øvrigt opfyldte betingelserne for at modtage kontanthjælp, herunder at hun stod til rådighed for arbejdsmarkedet.
 Ankestyrelsen lagde vægt på, at ansøgeren den 1. april 2002 skulle starte i skolepraktik, fordi hun ikke på tidspunktet for grundforløbets afslutning med udgangen af december 2001 havde opnået en uddannelsesaftale med en praktikvirksomhed.
 Uddannelsen måtte derfor under hensyn til længden af den periode, der ville gå fra grundforløbets afslutning og dermed ophør af udbetaling af SU, til hun kunne påbegynde skolepraktik, anses for afbrudt i relation til retten til kontanthjælp.
 Sagen hjemvistes derfor til kommunen til vurdering af, om betingelserne for at modtage kontanthjælp i øvrigt var opfyldt.
 Ankestyrelsen fandt ikke, at det forhold, at ansøgeren havde fået bevilget overtræk på sin bankkonto kunne medføre, at hun ikke kunne anses for at opfylde betingelserne i § 11, stk. 2, nr. 2 og 3 for kontanthjælp.
 Ankestyrelsen tiltrådte således det sociale nævns afgørelse.
