Bekendtgørelse om vederlagsordningen for eksemplarfremstilling til privat brug I medfør af § 42, stk. 4, § 43, stk. 2, § 44, stk. 2, § 45, stk. 2, og § 79 i lov om ophavsret, jf. lovbekendtgørelse nr. 1144 af 23. oktober 2014, og efter forhandling med Copydan KulturPlus, fastsættes:
Opgørelsen af vederlagspligtige lagringsmedier § 1. Anmeldte virksomheder, der erhvervsmæssigt fremstiller eller indfører lagringsmedier, jf. ophavsretslovens § 41, stk. 1, jf. § 39, stk. 1, skal opgøre det vederlagspligtige antal lagringsmedier efter type, der hver måned er udleveret fra virksomheden, senest ved udgangen af den følgende måned, medmindre andet er aftalt med Copydan KulturPlus.
Opgørelsen sker via Copydan KulturPlus selvbetjeningsfunktion.
 Stk. 2. Opgørelsen skal indeholde en angivelse af det vederlagspligtige beløb i hele kroner.
Stk. 3. Opgørelsen skal omfatte ethvert vederlagspligtigt lagringsmedie, jf. ophavsretslovens § 40, stk. 1, der i perioden er udleveret fra virksomheden, uanset om lagringsmedierne er udleveret med eller uden modydelse, er solgt på prøve eller udleveret i konsignation og lignende.
Opgørelsen skal endvidere omfatte lagringsmedier, der er udtaget til brug i virksomheden.
Fradrag i det vederlagspligtige antal lagringsmedier § 2. Fradrag efter ophavsretslovens § 43, stk. 1, nr. 1, er betinget af, at den anmeldte virksomhed kan fremlægge dokumentation for, at modtageren af lagringsmedier er en anden anmeldt virksomhed.
 Stk. 2. Fradrag efter ophavsretslovens § 43, stk. 1, nr. 2, er betinget af, at den anmeldte virksomhed kan fremlægge dokumentation for, at udførsel har fundet sted.
 Stk. 3. Fradrag efter ophavsretslovens § 43, stk. 1, nr. 3, er betinget af, at den modtagende virksomhed enten er godkendt af Copydan KulturPlus, som omfattet af bestemmelsen, eller at den anmeldte virksomhed kan fremlægge dokumentation for, at modtageren af lagringsmedierne skal anvende medierne til professionelle formål, herunder undervisningsformål eller erhvervsmæssige formål, og at medierne ikke skal udleveres til privatpersoner til privat brug.
 Stk. 4. Fradrag efter ophavsretslovens § 43, stk. 1, nr. 4, er betinget af, at lagringsmedierne er solgt til en virksomhed, der efter aftale med Copydan KulturPlus er udpeget af Danske Døves Landsforbund eller Dansk Blindesamfund som fremstiller af optagelser til brug for personer med syns- eller hørehandicap.
 Stk. 5. Ved fradrag efter stk. 1 overgår den anmeldte virksomheds indberetnings- og vederlagspligt, jf. § 1, stk. 1, samt fradragsmulighed til den modtagende virksomhed.
 Stk. 6. Ved fradrag efter stk. 3 overgår den anmeldte virksomheds indberetnings- og vederlagspligt, jf. § 1, stk. 1, samt fradragsmulighed til den modtagende virksomhed, medmindre lagringsmedierne af den modtagende virksomhed skal anvendes internt i virksomheden til formål omfattet af ophavsretslovens § 43, stk. 1, nr. 3.
 Stk. 7. Ved fradrag efter stk. 4 overgår den anmeldte virksomheds indberetnings- og vederlagspligt, jf. § 1, stk. 1, samt fradragsmulighed til den modtagende virksomhed, medmindre lagringsmedierne af den modtagende virksomhed skal anvendes internt i virksomheden til formål omfattet af ophavsretslovens § 43, stk. 1, nr. 4.
 § 3. Anmeldte virksomheder har på begæring fra en af Copydan KulturPlus valgt statsautoriseret revisor pligt til at afgive nærmere oplysninger om udlevering af lagringsmedier, der fradrages i det vederlagspligtige antal lagringsmedier i overensstemmelse med ophavsretslovens § 43, stk. 1.
 Stk. 2. Revisor har ret til at gennemgå varebeholdninger, forretningsbøger, regnskabsbilag og andet regnskabsmateriale i forbindelse med kontrollen af fradrag i det vederlagspligtige antal lagringsmedier.
Stk. 3. Bestemmelsen i stk. 1 og 2 finder kun anvendelse i de særlige tilfælde, hvor Copydan KulturPlus har en begrundet mistanke om, at der er blevet afgivet urigtige oplysninger om udleverede lagringsmedier, der fradrages.
Udgiften til revisoren afholdes af Copydan KulturPlus.
Viser kontrollen, at der er afgivet urigtige oplysninger, afholdes udgiften af den anmeldte virksomhed.
Tilbagebetaling af vederlag § 4. Anmodning om tilbagebetaling af vederlag efter ophavsretslovens § 44, stk. 1, skal sendes til Copydan KulturPlus.
Anmodningen skal indeholde en erklæring om, at de indkøbte lagringsmedier skal anvendes til de i ophavsretslovens § 44, stk. 1, nævnte formål, og dokumentation for, at vederlaget er betalt ved købet af de omhandlede lagringsmedier, enten i form af en faktura eller lignende, hvor vederlaget er angivet, jf. § 7, eller i form af en faktura fra en virksomhed eller en afdeling af en virksomhed, der ikke udelukkende sælger lagringsmedier til erhvervsmæssig brug.
Tilsvarende gælder vedrørende erhvervsmæssig udførsel af lagringsmedierne.
Copydan KulturPlus kan anmode om yderligere dokumentation i forbindelse med anmodninger om tilbagebetaling af vederlag for lagringsmedier købt hos en virksomhed, der ikke udelukkende sælger lagringsmedier til erhvervsmæssig brug, ved begrundet mistanke om afgivelse af urigtige oplysninger om de lagringsmedier, der søges om tilbagebetaling af erlagt vederlag for.
 Stk. 2. Ved anmodning om tilbagebetaling efter ophavsretslovens § 44, stk. 1, nr. 3, skal der indsendes dokumentation for, at købet har fundet sted og dokumentation for syns- eller hørehandicap, f.eks. medlemskab af Dansk Blindesamfund eller Danske Døves Landsforbund.
Stk. 3. Anmodning om tilbagebetaling af vederlag og dokumentation skal være Copydan KulturPlus i hænde senest 3 måneder efter, at købet af de pågældende lagringsmedier har fundet sted.
Fristen kan under særlige omstændigheder forlænges op til 3 måneder.
Som særlig omstændighed betragtes eksempelsvis det forhold, at formålet med de erhvervede lagringsmedier ændres fra det formål, som forelå på erhvervelsestidspunktet.
 Stk. 4. Det påhviler Copydan KulturPlus at foretage tilbagebetaling af vederlag senest 3 måneder efter modtagelse af anmodningen om tilbagebetaling.
Regnskabsbestemmelser § 5. Anmeldte virksomheders regnskab over fremstilling, indførsel og udlevering m.v. af vederlagspligtige lagringsmedier, jf. ophavsretslovens § 45, stk. 1, skal føres på en sådan måde, at de udleverede lagringsmedier, der lægges til grund for beregningen af vederlaget for enhver opgørelsesperiode, fremgår af regnskabet.
 Stk. 2. Regnskabet, der skal føres i det almindelige forretningsregnskab, skal indeholde sådanne specifikationer, at det kan danne grundlag for den af Copydan KulturPlus valgte statsautoriserede revisors kontrol med beregning af vederlaget, jf. § 3.
 Stk. 3. Anmeldte virksomheders regnskab for en vederlagsperiode skal være ført, inden den i § 1, stk. 1, nævnte opgørelse indberettes til Copydan KulturPlus.
 § 6. Anmeldte virksomheders bogholderi skal indeholde særskilte konti for de forskellige typer af lagringsmedier, der er indført, fremstillet og udleveret i vederlagsperioden, jf. § 1, stk. 1.
 Stk. 2. Bogholderiet skal indeholde særskilte konti for beregnet og betalt vederlag samt for vederlagsfri udleveringer i vederlagsperioden.
 Stk. 3. Ved vederlagsfri udleveringer skal oplysninger om årsagen til vederlagsfritagelsen og navn samt CVR-/P-nummer på den modtagende virksomhed, offentlige myndighed m.v. fremgå.
 § 7. Anmeldte virksomheder skal for enhver udlevering, der er omfattet af § 1, stk. 3, udstede en faktura til modtageren.
Stk. 2. Fakturaen skal forsynes med udstedelsesdato og indeholde oplysning om den anmeldte virksomheds navn, adresse og CVR-/P-nummer samt leverancens art og mængde.
Vederlaget størrelse skal angives og specificeres på fakturaen eller på anden måde oplyses til modtageren, medmindre lagringsmedierne er fradraget efter § 2 og dermed udleveret vederlagsfrit eller udleveret til en privatperson, der ikke vil kunne anmode om tilbagebetaling af vederlag efter ophavsretslovens § 44, stk. 1.
 Stk. 3. Såfremt en udlevering omfatter både vederlagspligtige og vederlagsfri lagringsmedier, skal det fremgå af fakturaen hvilke udleveringer, der er vederlagsfri.
 Stk. 4. Bestemmelserne i stk. 1 og 2 gælder også for ikke-anmeldte virksomheder, der videresælger lagringsmedier.
Retshåndhævelse § 8. Med bøde straffes den, som forsætligt eller groft uagtsomt overtræder § 1, stk. 1-3, § 3 samt §§ 5-7.
 Ikrafttræden m.v.
 § 9. Bekendtgørelsen træder i kraft den 1. januar 2022.
 Stk. 2. Bekendtgørelse nr. 731 af 27. juni 2006 om vederlagsordningen for uindspillede bånd m.v. i henhold til ophavsretsloven ophæves.
