 Det lokale nævn i Københavns Kommune giver afslag til 15 ansøgere om  

 sendetilladelse med den begrundelse, at ansøgerne har tilknytning til en  

 lokalradio, som nævnet vil udstede tilladelse til.
 Udvalget gav nævnet medhold, idet man lagde vægt på, at de 15 ansøgere  

 reelt udsprang af den samme kreds, og at de havde forbindelse til en anden  

 ansøger, som fik tilladelse.
 Udvalget behandlede på sit møde den 30. januar 1989 en klage fra Radio  

 Husum over en afgørelse om afslag på foreningens ansøgning om  

 sendetilladelse, som Lokalradio- og tv-nævnet for Københavns Kommune har  

 meddelt i skrivelse af 1. december 1988.
 I skrivelsen fra nævnet hedder det, at man har modtaget enslydende  

 ansøgninger fra 15 ansøgere, og at det er nævnets opfattelse, at der  

 herigennem er søgt opnået en urimelig stor andel af den samlede sendetid, der  

 er til rådighed.
I et brev af 21. december 1988 har Radio Husum klaget over nævnets  

 afgørelse.
Foreningen mener, at nævnets argumentation ikke er lovmedholdelig,  

 og at der ikke kan afvises 15 ansøgninger fra grupper af borgere, som ønsker,  

 at der også skal være en borgerlig flade blandt de københavnske lokalradioer.  

 Endvidere anføres det, at Socialdemokratiet og fagbevægelsen ved uddelingen  

 af tilladelser til lokal-tv fik næsten 2/3 af sendetiden ved at benytte samme  

 fremgangsmåde.
 I en skrivelse af 16. januar 1989 har nævnet anført, at de pågældende  

 ansøgere må antages at have en vis tilknytning til Radio FOF-KR, hvis  

 vedtægter er enslydende med de øvrige 15, og som nævnet har besluttet at  

 udstede tilladelse til.
Nævnet oplyser videre, at man også har modtaget et antal ansøgninger fra  

 foreninger med tilknytning til Socialdemokratiet.
Disse foreninger har ikke  

 enslydende vedtægter, men er dog af nævnet anmodet om at gå sammen, således  

 at der udstedes en tilladelse til dem.
 Vedrørende sendetidsfordelingen på tv-området oplyses det endelig, at  

 fordelingen her hovedsageligt er sket ved forhandling mellem ansøgerne.
Ved behandlingen af sagen har udvalget lagt vægt på nævnets synspunkt, at  

 disse 15 ansøgninger reelt udspringer af den samme kreds, og at de har  

 forbindelse til en anden ansøger, som nævnet har besluttet at udstede  

 tilladelse til.
Nævnets synspunkt modsiges ikke af klageren, og der har  

 heller ikke for udvalget været grund til at antage andet.
Udvalget vedr.
Lokal Radio og TV finder ikke grundlag for at tilsidesætte  

 nævnets afgørelse.
 Udvalgets afgørelse er enstemmig.
