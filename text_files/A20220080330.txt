Lov om ændring af lov om anvendelse af Danmarks undergrund1) (Geologisk lagring af CO2 på under 100 kt med henblik på forskning, udvikling eller afprøvning af nye produkter og processer og statslig deltagelse i CO2-lagringstilladelser) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om anvendelse af Danmarks undergrund, jf. lovbekendtgørelse nr. 1533 af 16. december 2019, som ændret ved § 8 i lov nr. 883 af 12. maj 2021 og lov nr. 2389 af 14. december 2021, foretages følgende ændringer:
 1. § 1, stk. 2, nr. 2, affattes således:
 »2) lagring i undergrunden af CO2 på 100 kt eller derover, lagring i undergrunden af CO2 på under 100 kt til andre formål end forskning, udvikling eller afprøvning af nye produkter og processer, anden lagring end lagring af CO2 i undergrunden og anvendelse af undergrunden til andre formål end indvinding af råstoffer,«.
 2. I § 1, stk. 2, indsættes efter nr. 2 som nyt nummer:
 »3) lagring i undergrunden af CO2 på under 100 kt med henblik på forskning, udvikling eller afprøvning af nye produkter og processer,«.
 Nr. 3 og 4 bliver herefter nr. 4 og 5.
 3. I § 2, 3. pkt., ændres »2 og 3« til: »2-4«.
 4. I § 3, stk. 1, 1. pkt., og § 24 g, stk.  1, 1. pkt., ændres »anvendelse af undergrunden til lagring eller andre formål end indvinding« til: »lagring af CO2 på 100 kt eller derover, lagring af CO2 på under 100 kt til andre formål end forskning, udvikling eller afprøvning af nye produkter og processer, anden lagring end lagring af CO2 og anvendelse af undergrunden til andre formål end indvinding af råstoffer«.
 5. Overskriften til kapitel 6 affattes således:
»Kapitel 6 Særlige bestemmelser om lagring af CO2 på 100 kt eller derover, lagring af CO2 på under 100 kt til andre formål end forskning, udvikling eller afprøvning af nye produkter og processer, anden lagring end lagring af CO2 og anvendelse af undergrunden til andre formål end indvinding af råstoffer«.
 6. I § 23, stk. 1, 1. pkt., indsættes efter »indvinding«: »med undtagelse af geologisk lagring af CO2 på under 100 kt med henblik på forskning, udvikling eller afprøvning af nye produkter og processer«.
 7. I § 23 d, stk. 1, indsættes efter »anden anvendelse af undergrunden«: »efter § 23«.
 8. Overskriften til kapitel 6 a affattes således:
»Kapitel 6 a Særlige bestemmelser om geologisk lagring af CO2 og rørført transport heraf med undtagelse af geologisk lagring af CO2 på under 100 kt med henblik på forskning, udvikling eller afprøvning af nye produkter og processer«.
 9. I § 23 e indsættes før stk. 1 som nyt stykke:
»Kapitel 6 a finder ikke anvendelse på geologisk lagring af CO2 på under 100 kt med henblik på forskning, udvikling eller afprøvning af nye produkter og processer.« Stk. 1 bliver herefter stk. 2.
 10. Efter kapitel 6 a indsættes:
»Kapitel 6 b Særlige bestemmelser om geologisk lagring af CO2 på under 100 kt med henblik på forskning, udvikling eller afprøvning af nye produkter og processer § 23 x.
Klima-, energi- og forsyningsministeren kan fastsætte regler om geologisk lagring af CO2 på under 100 kt med henblik på forskning, udvikling eller afprøvning af nye produkter og processer, herunder om følgende:
 1) Hvilke områder der kan meddeles tilladelse i.
 2) Ansøgning om tilladelse, herunder krav til oplysninger i ansøgning.
 3) Meddelelse af tilladelse, herunder vilkår for tilladelsen.
 4) Offentliggørelse af oplysninger om meddelte tilladelser, herunder projektbeskrivelse, og om CO2-lagringslokalitet.
 5) Revurdering, ajourføring og tilbagekaldelse af tilladelse.
 Stk. 2. Før udstedelse af regler efter stk. 1, nr. 1, forelægger klima-, energi- og forsyningsministeren for et af Folketinget nedsat udvalg, hvilke områder der vil kunne meddeles tilladelse i.
 Stk. 3. Klima-, energi- og forsyningsministeren kan fastsætte regler om betaling af gebyr ved ansøgning om tilladelse efter regler udstedt i medfør af stk. 1.
 Stk. 4. Der kan ikke meddeles tilladelse efter regler udstedt i medfør af stk. 1, hvis formålet med den aktivitet, der ansøges om tilladelse til, ud over geologisk lagring af CO2 på under 100 kt med henblik på forskning, udvikling eller afprøvning af nye produkter og processer tillige er øget indvinding af kulbrinter.
Kapitel 6 c Særlige bestemmelser om statslig deltagelse i CO2-lagringstilladelser § 23 y.
Tilladelser til efterforskning og anvendelse af undergrunden til geologisk lagring af CO2 efter § 23 og tilladelser efter regler udstedt i medfør af § 23 x kan meddeles til staten eller et af staten ejet selskab på nærmere angivne vilkår.
 Stk. 2. Det kan i tilladelser til efterforskning og anvendelse af undergrunden til geologisk lagring af CO2 efter § 23 og tilladelser efter regler udstedt i medfør af § 23 x fastsættes, at staten eller et af staten ejet selskab på nærmere angivne vilkår skal have ret til at indtræde i den af tilladelsen omfattede virksomhed.
Stk. 3. Klima-, energi- og forsyningsministeren kan fastsætte regler om vilkår for statslig deltagelse i tilladelser som nævnt i stk. 1 og om vilkår for statslig indtræden i tilladelser som nævnt i stk. 2.« 11. I § 24 ændres »§ 1, stk. 2, nr. 3« til: »§ 1, stk. 2, nr. 4«.
 12. I § 24 d, stk. 1, 1. pkt., indsættes efter »24«: »eller regler udstedt i medfør af § 23 x«.
 13. I § 29 a, stk. 1, 1. pkt., og stk. 5, indsættes efter »eller andre formål end indvinding«: »efter § 23 eller regler udstedt i medfør af § 23 x«.
 14. I § 37 a, stk. 3, 1. pkt., ændres »og 28, hvis afgørelserne« til: », 28 eller tilladelser til geologisk lagring af CO2 på under 100 kt med henblik på forskning, udvikling eller afprøvning af nye produkter eller processer, hvis afgørelserne eller tilladelsen«.
 15. I § 37 a, stk. 5, indsættes efter »og 28«: »eller regler udstedt i medfør af § 23 x«.
§ 2 Stk. 1. Loven træder i kraft den 1. juli 2022.
 Stk. 2. Loven finder anvendelse ved behandling af ansøgninger om tilladelse til geologisk lagring af CO2 på under 100 kt med henblik på forskning, udvikling eller afprøvning af nye produkter og processer, der før lovens ikrafttræden er modtaget, men endnu ikke færdigbehandlet.
Givet på Amalienborg, den 7. juni 2022 Under Vor Kongelige Hånd og Segl MARGRETHE R.
/ Dan Jørgensen 1) Loven indeholder bestemmelser, der gennemfører dele af Europa-Parlamentets og Rådets direktiv 2009/31/EF af 23. april 2009 om geologisk lagring af kuldioxid og om ændring af Rådets direktiv 85/337/EØF, Europa-Parlamentets og Rådets direktiv 2000/60/EF, 2001/80/EF, 2004/35/EF, 2006/12/EF, 2008/1/EF og forordning (EF) nr. 1013/2006, EU-Tidende 2009, nr.
L 140, side 114, som ændret ved Europa-Parlamentets og Rådets direktiv 2011/92/EU af 13. december 2011 om vurdering af visse offentlige og private projekters indvirkning på miljøet, EU-Tidende 2012, nr.
L 26, side 1.
