 Det kunne ikke pålægges det sociale udvalg at foretage omregning af  

 folkepension fra et tidligere tidspunkt end det, på hvilket socialudvalget  

 havde fået kendskab til, at pensionistens økonomiske forhold varigt var  

 ændret.
 MEDDELELSE OM AFGØRELSEN:
 En folkepensionist indankede en af et amt truffet afgørelse, hvorved amtet  

 havde tiltrådt, at det sociale udvalg havde afslået en anmodning fra ham om  

 omregning af hans folkepension med virkning fra den 1. september 1973 og  

 først ladet en omregning få virkning fra den 1. marts 1975.
Det var oplyst, at pensionisten den 1. september 1973 i forbindelse med  

 forskudsopgørelsen meddelte skattevæsenet, at han fra samme dag ikke mere  

 havde lønindtægt.
I januar 1975 rejste pensionisten spørgsmål om fritagelse  

 for licensbetaling, men fik af socialforvaltningen oplyst, at dette ikke  

 kunne ske, da hans indtægt var for stor.
Senere, da pensionisten endvidere  

 forespurgte, om der var mulighed for at opnå tilskud til deltagelse i et  

 pensionisthøjskoleophold, fik han påny at vide, at hans 1973-indtægt var for  

 høj.
 Den 17. februar 1975 henvendte pågældende sig påny til  

 socialforvaltningen, og forvaltningen omregnede herefter pensionen fra 1.  

 marts 1975.
 Pensionisten anførte, at han havde opfattet forskellige meddelelser fra  

 socialforvaltningen vedrørende ændringer i indkomstforhold m.v. som tagende  

 sigte på ekstraindtægten.
Det var telefonisk over for ankestyrelsen af skattevæsenet oplyst, at  

 pensionisten i tiden 1. oktober - 31. december 1973 oppebar  

 arbejdsløshedsunderstøttelse med 10.374 kr.
Hans arbejdsindtægt i den  

 resterende del af året udgjorde 30.310 kr.
Der var desuden ydet  

 strejkeunderstøttelse med 1.802 kr. og pension og ATP med 9.268 kr.
 Ifølge folkepensionslovens § 23, stk. 1, som affattet ved lov nr. 129 af  

 13. marts 1974, der trådte i kraft den 1. april 1974, sker regulering af  

 pensionen, herunder pensionstillæg, ægteskabstillæg og hustrutillæg, på  

 grundlag af det foregående kalenderårs indtægt hver 1. oktober med virkning  

 fra denne dato.
 Ved denne almindelige årlige omregning er der kun praktisk mulighed for at  

 foretage en vurdering ud fra det foregående kalenderårs faktiske indtægt,  

 medmindre pensionisten har givet socialforvaltningen meddelelse om særlige  

 forhold som ophør med erhvervsarbejde.
 Den bortfaldne erhvervsindtægt i 1974 ville således få virkning ved den  

 almindelige omregning pr. 1. oktober 1975.
 Ankestyrelsen fandt ikke grundlag for at pålægge det sociale udvalg at  

 foretage omregning af folkepensionen fra et tidligere tidspunkt end det, på  

 hvilket udvalget var blevet underrettet om den skete varige ændring i  

 pågældendes økonomiske forhold, jfr. folkepensionslovens § 24.
 Ankestyrelsen fandt imidlertid, at allerede pensionistens første  

 henvendelse i januar 1975 burde have givet anledning til en vurdering af hans  

 økonomiske forhold, og ankestyrelsen fandt herefter, at pensionen burde  

 omregnes fra tidspunktet for denne henvendelse.
