Østre Landsrets dom af 3. februar 1988 Efter fast administrativ praksis anses et byggeri af andelsboliger for at  

 være udført som byggeri for egen regning, hvis påbegyndelsen (støbningen af  

 fundamentet) har fundet sted, inden andelsboligforeningen er stiftet, medens  

 et byggeri anses som udført for fremmed regning, hvis påbegyndelsen  

 (støbningen af fundamentet) først sker efter foreningens stiftelse.
Et byggeselskab ønskede nogle andelsboligbyggerier behandlet efter  

 reglerne om byggeri for egen regning.
Selskabet kunne herved undgå et  

 momskrav på ca. 120.000 kr., hvis byggerierne i stedet for skulle momses  

 efter reglerne om byggeri for fremmed regning.
Ved dokumenter af 30. marts 1983 blev der etableret et samvirke mellem tre  

 personer, af hvilke den ene var direktør for byggeselskabet, den anden var  

 gift med direktøren og ejede selskabet, og den tredje var ejerens fader.
Den  

 omstændighed, at der før byggeriets start blev stiftet en andelsboligforening  

 udelukkende bestående af dette samvirke, betød ikke, at der var sket en  

 retsgyldig stiftelse af den andelsboligforening, der nu ejer og driver de  

 omhandlede boliger.
Denne andelsboligforening kunne først anses som stiftet  

 ved generalforsamlingen den 20. juni 1984, det vil sige ca 4 måneder efter  

 støbningen af fundamentet.
Byggeriet fandtes herefter at skulle momses efter  

 reglerne om byggeri for egen regning.
Østre Landsrets dom af 3. februar 1988 Under denne sag er der rejst spørgsmål om, hvorvidt en bebyggelse med  

 andelsboliger, som sagsøgeren lod opføre i 1983 og 1984, er opført som  

 byggeri for egen eller for fremmed regning.
Spørgsmålet er af afgørende  

 betydning for sagsøgerens pligt til at betale moms af den samlede opførelses-  

 og anskaffelsessum, idet sagsøgerens momstilsvar vedrørende byggeriet  

 (forskellen mellem indgående og udgående moms) andrager ca 120.000 kr, hvis  

 byggeriet anses som opført for fremmed regning.
Sagen har samtidig betydning  

 for en række tilsvarende byggerier, som sagsøgeren har opført, og for hvilke  

 det eventuelle momstilsvar andrager ca 1 mill kr.
Ved lov nr. 480 af 5. november 1980 om ændring af lov om boligbyggeri, der  

 trådte i kraft den 1. januar 1981, åbnedes der adgang til privat byggeri af  

 offentlig støttede andelsboliger.
I foråret 1983 forhandlede sagsøgeren med  

 en kommune om køb af nogle grunde til opførelse af andelsboliger.
 I brev af 14. marts 1983 til kommunen bekræftede sagsøgeren en aftale om  

 reservation af grundene.
Den 30. marts 1983 oprettede direktøren i sagsøgerens selskab, sammen med  

 sin nuværende ægtefælle, og hendes fader, et stiftelsesdokument, ifølge  

 hvilket de samme dag stiftede andelsboligforeningen med direktøren som  

 formand.
Samtidig underskrev de et dokument om konstituerende  

 generalforsamling i foreningen samt vedtægter for foreningen som vedtaget på  

 den konstituerende generalforsamling.
Vedtægterne angaves i alt væsentligt at  

 svare til Boligstyrelsens normalvedtægt for en privat andelsboligforening,  

 jf. bekendtgørelse nr. 24 af 21. januar 1901.
Samme dag oprettedes en skriftlig aftale mellem sagsøgeren og  

 andelsboligforeningen, hvorefter det af sagsøgeren udarbejdede andelsprojekt  

 bestående af 9 andelsboliger ...... er accepteret.
Ved aftalen blev  

 bygherrefunktionen overdraget til sagsøgeren.
Endvidere aftaltes, at den  

 samlede anskaffelsespris skulle andrage det af kommunen godkendte  

 byggeregnskab, og at samtlige omkostninger skulle afholdes af sagsøgeren.  

 Aftalen er for andelsboligforeningen underskrevet af de tre stiftere.
Den 4. maj 1983 blev der for byggeriet indgivet skema til brug ved  

 ansøgning om reservation på kvoten og om forhåndstilsagn om offentlig støtte  

 til opførelse og drift af andelsboligerne.
I skemaet anførtes sagsøgeren som  

 bygherre, og på spørgsmål om, hvorvidt andelsboligforeningen var stiftet,  

 blev der svaret: nej.
Den 5. august 1983 meddelte Boligstyrelsen forhåndstilsagn om rentebidrag  

 og reservation på kvoten vedrørende det omhandlede byggeri.
Tilsagnet er  

 stilet til sagsøgeren, der også angives som bygherre.
I de følgende måneder foretog sagsøgeren tegning af medlemmer i  

 andelsboligforeningen.
Under sagen er fremlagt en tegningserklæring af 4.  

 september 1983, hvorefter den pågældende interessent erklærer, "at jeg  

 ønsker at indtræde som andelshaver i andelsforeningen, der har til formål at  

 erhverve de andelsobliger sagsøgeren opfører ....." I erklæringen, der er bindende under nærmere angivne forudsætninger,  

 oplyses at foreningen kun etableres, hvis samtlige andele tegnes, inden  

 byggeriet er færdigt, og at sagsøgeren foranlediger, at der afholdes  

 stiftende generalforsamling.
Endelig anføres i erklæringen, at tegneren er  

 gjort bekendt med "udkast til vedtægterne for Andelsboligforeningen  

 ...." Den 14. november 1983 blev slutsedler om grundenes salg fra kommunen  

 underskrevet.
I slutsedlerne anførtes køberen som "Andelsboligforeningen  

 v/sagsøgte". Overtagelsesdagen aftaltes til 1. december 1983.
Den 2. december 1983 oprettedes mellem sagsøgeren og andelsboligforeningen  

 et dokument betegnet "Entreprisekontrakt/erklæring", vedrørende  

 opførelse og overdragelse af 9 andelsboliger.
Dokumentet er for  

 andelsforeningen underskrevet af de tre stiftere.
 Det hedder i dokumentet bl a: "Arbejdet omfatter den samlede  

 entreprise med samtlige arbejdsydelser inden for grundens grænser ......  

 Samlet overdragelsessum incl grundkøb pr. 2. december 1983 3.990.000  

 kr".
Samme dag ansøgte sagsøgeren, kommunen om endeligt tilsagn om  

 kommunegaranti og rentebidrag og om godkendelse af anskaffelsessummen før  

 byggeriets påbegyndelse.
I sidstnævnte ansøgning anførtes bygherren som  

 "Andelsboligforeningen v/sagsøgeren." Kommunens endelige støttetilsagn blev meddelt ved skrivelse af 8. december  

 1983 til sagsøgeren.
Inden årsskiftet havde syv interessenter underskrevet tegningserklæringer  

 til andelsboligforeningen.
Den ene af disse blev senere på grund af  

 personlige forhold løst fra sin forpligtelse.
Af de sidste tre  

 tegningserklæringer blev den ene underskrevet den 30. marts og de to i maj  

 1984.
 Selve byggeriet fandt sted fra begyndelsen af januar til slutningen af maj  

 1984. Støbningen af fundament var afsluttet den 14. februar 1984. Byggeriet  

 blev udført af selvstændige entreprenører, idet sagsøgeren kun varetog  

 administrationen af byggeriet.
Den 13. januar 1984 meddelte Forenede Kreditforeninger tilbud på indekslån  

 til byggeriet.
Heri er anført bl a, at der, forinden lån kan udbetales, skal  

 indsendes tinglyst skøde til andelsboligforeningen.
Tilbuddet er stilet til sagsøgeren, der også er anført som debitor i det  

 af kreditforeningen udstedte pantebrev.
Det er ikke oplyst, hvorledes dette  

 pantebrev er tinglyst.
Privatbankens lokale afdeling ydede byggelån.
Debitorer over for banken  

 var såvel andelsboligforeningen - for hvem de tre stiftere underskrev  

 lånedokumentet - som sagsøgeren og direktørens hustru personligt.  

 Ejerpantebrevet til banken blev udstedt af andelsboligforeningen.
Endelige  

 skøder til andelsboligforeningen blev udstedt af kommunen den 5. marts 1984  

 og tinglyst den 16 samme måned.
Skøderne er på køberens vegne underskrevet af  

 de tre stiftere af andelsboligforeningen.
Ved en orienteringsskrivelse af 7. maj 1984 til de tegnede interessenter i  

 andelsboligforeningen meddelte sagsøgeren, hvornår byggeriet påregnedes  

 færdigt.
Det hedder i skrivelsen bl a:
 "Den ekstraordinære generalforsamling, hvor andelshaverne indtræder i  

 andelsboligforeningen, vil blive afholdt straks efter at den samlede  

 bebyggelse har opnået ibrugtagningstilladelse".
 Ibrugtagningstilladelse blev meddelt den 12. juni 1984.
 Den 20. juni 1984 afholdtes generalforsamling i andelsboligforeningen.  

 Dagsordenen og referatet indeholder punkter om redegørelse for byggeriet,  

 afleveringen, regnskab for anskaffelsesprisen, godkendelse af driftsbudget og  

 valg af bestyrelse og administrator mv., men intet om stiftelse af  

 foreningen.
 Samme dag sendte sagsøgeren bl a referat af generalforsamlingen til  

 Privatbanken med henblik på hjemtagelse af kreditforeningslånet den 1. juli  

 1984. I skrivelsen betegnes referatet som "udskrift af  

 forhandlingsprotokol for den stiftende generalforsamling".
Den 2. november 1984 afgav afgiftsafdelingen i Næstved Distriktstoldkammer  

 en indberetning om sagsøgerens momsforhold.
Indberetningens konklusion er  

 sålydende: "Den omstændighed, at der mellem sagsøgeren og  

 andelsboligforeningen oprettes entreprisekontrakt, og at mindst 75 pct.  

 andele sælges inden andelsboligbyggeriet igangsættes, medfører efter  

 kontrollens opfattelse klart, at de omhandlede byggeprojekter skal momses  

 efter reglerne, der gælder ved "byggeri for fremmed regning".
Distriktstoldkamret tiltrådte indberetningens konklusion, men sagsøgerens  

 advokat påklagede afgørelsen.
Ved skrivelse af 25. juli 1985 til  

 Departementet for Told- og Forbrugsafgifter indstillede Direktoratet for  

 Toldvæsenet, at distriktstoldkamrets afgørelse stadfæstes.
Det hedder i  

 skrivelsen bl a:
 "Andelsboligbyggeri må i momsmæssig henseende behandles efter  

 reglerne om byggeri for egen regning, hvis påbegyndelsen af byggeriet  

 (støbning af fundament) har fundet sted, inden andelsboligforeningen er  

 stiftet.
 Der er herved lagt til grund, at de potentielle medlemmer først ved  

 foreningens stiftelse har forpligtet sig til at overtage det pågældende  

 andelsboligbyggeri.
 Hvis påbegyndelsen af byggeriet derimod først finder sted efter  

 andelsboligforeningens stiftelse, er byggeriet at anse som byggeri for  

 fremmed regning, jf. departementets afgørelse af 9. september 1983, A  

 3847".
 Ved skrivelse af 24. februar 1985 til sagsøgerens advokat meddelte  

 tolddepartementet, "at de omhandlede byggerier skal momses efter  

 reglerne om byggeri for fremmed regning, idet andelsboligforeningerne er  

 stiftet før byggeriernes påbegyndelse.
 Departementet lægger ved afgørelsen endvidere vægt på, at foreningerne før  

 byggeriernes start har fået tilskødet byggegrundene, og at det nødvendige  

 antal tegningserklæringer til sikring af byggeriernes gennemførelse i henhold  

 til lov om boligbyggeri er underskrevet.
 Det er departementets opfattelse, at uagtet andelsboligforeningerne er  

 stiftet af personer med nær tilknytning til sagsøgeren, må det anses for at  

 være andre juridiske enheder end sagsøgeren, der har forestået  

 byggerierne".
Under denne sag, der er anlagt den 23. januar 1987, har sagsøgeren nedlagt  

 endelig påstand om, at sagsøgte Skatteministeriet, bør anerkende, at  

 byggeriet er udført af sagsøgeren for egen regning.
Sagsøgeren har endvidere  

 taget forbehold om opgørelsen af et eventuelt momstilsvar.
 Sagsøgte har påstået frifindelse.
Under sagen har direktøren i sagsøgerens selskab som vidne forklaret, at  

 han tidligere havde beskæftiget sig med byggeri, men at det var nyt for ham  

 at opføre offentligt støttet byggeri.
Sagsøgeren blev etableret for at lave  

 andelsboliger.
Vidnet søgte oplysninger forskellige steder.
Hans  

 bankforbindelse kendte intet til andelsboliger.
Boligstyrelsen sagde, at det  

 var nødvendigt, at direktøren eller sagsøgeren, som havde erfaring med  

 byggeri, stod som bygherre.
Vidnet så også et vejledende cirkulære fra  

 Håndværksrådet.
Bedst vejledning fik han dog i en bog fra Forenede Kreditforeninger.
De i  

 sagen fremlagte papirer om stiftelse af andelsboligforeningen, vedtægter etc  

 har vidnet skrevet af efter denne bog.
Vidnet har ikke brugt advokat, men har  

 drøftet bl a momsspørgsmålet med sin revisor, der efter at have set papirerne  

 sagde, at der ikke var problemer med momsen.
I maj 1983 talte han med  

 distriktstoldkamret om momsen.
De sagde også, at han ikke skulle betale moms,  

 men det er muligt, at de ikke fik forelagt alle detaljer.
Opførelsen af andelsboliger er forbundet med den særlige vanskelighed, at  

 overdragelsen til andelsboligforeningen skal ske samme dag, som byggeriet  

 bliver færdigt, idet der ikke kan laves refusionsopgørelse.
Derfor skal  

 papirerne om foreningens stiftelse og erhvervelse af grunden være på plads  

 ved byggeriets færdiggørelse.
Det er baggrunden for arrangementet med  

 stiftelsen af andelsboligforeningen den 30. marts 1983, som vidnet vil  

 betegne som proforma.
I ansøgningsskemaet af 4. maj 1983 om reservation på  

 kvoten og forhåndstilsagn om støtte har man da også oplyst, at  

 andelsboligforeningen ikke var stiftet, idet de fremtidige medlemmer, der  

 skulle udgøre foreningen, ikke var indtrådt.
I dag ordner man sig ved  

 opførelsen af andelsboliger således, at der efter støbningen af fundamenterne  

 afholdes stiftende generalforsamling i andelsboligforeningen med deltagelse  

 af dem, der allerede tidligere har tegnet sig som interessenter.
Derefter  

 skrives der skøde til foreningen, således at alt er klar til overtagelse, når  

 byggeriet er færdigt.
Ved denne fremgangsmåde anerkender toldvæsenet, at der  

 foreligger byggeri for egen regning.
Ved opførelsen af andelsboligerne opfatter vidnet slutsedlerne således, at  

 grunden blev overdraget til sagsøgeren.
Når skøderne senere blev udstedt  

 direkte til andelsboligforeningen, var det ikke for at spare stempel.  

 Stempelbeløbene er meget små beløb sammenlignet med byggeudgifterne. Årsagen  

 til, at direktørens hustru skrev under som personligt hæftende debitor på  

 byggelånet, var, at hun ejede det sagsøgende selskab.
Til støtte for påstanden har sagsøgeren principalt anført, at det var  

 selskabet, der var bygherre, hvorfor der er tale om byggeri for egen regning.  

 Både kommunen, Byggestyrelsen, kreditforeningen, banken og håndværkerne  

 opfattede sagsøgeren som bygherre.
Det var kun sagsøgeren, der kunne øve  

 indflydelse på byggeriet, og sagsøgeren havde risikoen, hvis  

 andelsboligforeningen på grund af manglende tilslutning ikke kunne stiftes.  

 Der var i øvrigt ikke tegnet 75 pct af andelshaverne, da fundamentet blev  

 støbt, og andelsforeningen fik først skøde på grunden efter støbningen.
Subsidiært har sagsøgeren gjort gældende, at den andelsboligforening, der  

 senere overtog boligerne, ikke var retsgyldigt stiftet ved afslutningen af  

 grundstøbningen den 14. februar 1984. De tre personer, der stiftede  

 andelsboligforeningen den 30. marts 1983, og som udgjorde dens første  

 bestyrelse, kunne ifølge foreningens vedtægter hverken være medlemmer eller  

 sidde i bestyrelsen, ligesom vedtægternes habilitetsregler afskar dem fra  

 deltagelse i beslutninger.
Det den 30. marts 1983 etablerede arrangement var  

 kun proforma og tilsigtede blot at bringe foreningens tinglysningsmæssige  

 adkomst på plads, så boligerne kunne overdrages til foreningen straks ved  

 byggeriets færdiggørelse.
 Hertil har sagsøgeren som mere generelle betragtninger føjet, at  

 sagsøgeren ikke har etableret arrangementet for at unddrage sig moms, men kun  

 som en praktisk foranstaltning vedrørende en ny og ukendt type byggeri, om  

 hvilket sagsøgeren ikke kunne få klar vejledning nogen steder.
Efter offentliggørelsen af Skatteministeriets afgørelse i marts 1984,  

 hvorefter det afgørende er, om grundstøbningen er sket før eller efter  

 andelsboligforeningens stiftelse, har sagsøgeren kunnet indrette sig  

 herefter.
Et rent proforma arrangement som det den 30. marts 1983 etablerede  

 ville ikke have kunnet fritage sagsøgeren for at betale en eventuelt  

 påhvilende moms; så kan man heller ikke støtte et momskrav alene på dette  

 arrangement.
Endelig ville det være urimeligt at tillægge arrangementet så  

 store økonomiske konsekvenser.
Sagsøgte har anført, at der allerede den 30. marts 1983 blev stiftet en  

 juridisk person betegnet Andelsboligforeningen.
Med denne forening har  

 sagsøgeren skrevet entreprisekontrakt om opførelse af boligerne.
Foreningen  

 erhvervede jorden som ubebygget grund fra kommunen både ifølge slutsedlerne  

 og skøderne.
Sagsøgeren har aldrig haft adkomst til jorden.
Det er derfor helt i overensstemmelse med normal praksis, at byggeriet  

 anses som udført for fremmed regning, og at der derfor skal betales moms af  

 hele entreprisesummen.
Den omstændighed, at stifterne ifølge foreningens  

 vedtægter muligvis ikke kunne indtræde som medlemmer eller have sæde i  

 bestyrelsen, kan ikke være afgørende.
Hvis ikke selve andelsboligforeningen  

 blev stiftet den 30. marts 1983, blev der i hvert fald stiftet en anden  

 juridisk person, for hvis regning sagsøgeren lod byggeriet udføre.
Endelig  

 har sagsøgte henvist til behovet for at have klare regler på et afgiftsområde  

 som momslovgivningen.
 Retten skal udtale:
 Efter den i dag gældende faste administrative praksis, der støttes på  

 Skatteministeriets afgørelse offentliggjort i Afgørelser om Merværdiafgiften  

 1984, nr. 874, anses et byggeri af andelsboliger for at være udført som  

 byggeri for egen regning, hvis påbegyndelsen (støbningen af fundamentet) har  

 fundet sted, inden andelsboligforeningen er stiftet, medens et byggeri anses  

 som udført for fremmed regning, hvis påbegyndelsen (støbningen af  

 fundamentet) først sker efter foreningens stiftelse.
Ved de den 30. marts 1983 i nærværende sag oprettede dokumenter  

 etableredes et samvirke mellem tre personer, af hvilke den ene var direktør  

 for sagsøgeren, den anden var gift med direktøren og ejede byggeselskabet, og  

 den tredje var ejerens fader.
Af de af sagsøgeren herom anførte grunde kan  

 der ikke ved dispositionen den 30. marts 1983 antages at være sket en  

 retsgyldig stiftelse af den andelsboligforening, der nu ejer og driver de  

 omhandlede boliger.
Denne andelsboligforening kan først anses som stiftet ved  

 generalforsamlingen den 20. juni 1984, det vil sige ca. 4 måneder efter  

 støbningen af fundamentet.
 Samvirket af 30. marts 1983 kan under hensyn til deltagernes tilknytning  

 til sagsøgerens selskab og til hele arrangementets karakter af proforma ikke  

 i momsmæssig henseende anses som et sådant selvstændigt retssubjekt, at  

 byggeriet bør bedømmes efter reglerne om byggeri for fremmed regning.
 Landsretten lægger herved tillige vægt på de af sagsøgeren anførte  

 generelle betragtninger.
Der vil herefter være at afsige dom i overensstemmelse med sagsøgerens  

 påstand.
Da momsproblemet i denne sag er opstået som følge af sagsøgerens  

 etablering af et proforma arrangement, findes hver part at burde betale sine  

 sagsomkostninger.
 Thi kendes for ret:
 Sagsøgte, Skatteministeriet, bør anerkende, at byggeriet i relation til  

 momslovgivningen er udført af sagsøgeren for egen regning.
