Fremsat den 2. marts 2001 af  

 Hanne Severinsen (V), Gitte Lillelund  Bech  (V),  

 Brian Mikkelsen (KF),  

 Christian H.  Hansen (DF) og Kim  Behnke (UP) Forslag til folketingsbeslutning om en handlingsplan til styrkelse af naturvidenskabelige  

 fag på alle niveauer i uddannelsessystemet samt oprettelse af  

 et Center for Naturvidenskab Folketinget pålægger regeringen at udarbejde  

 en handlingsplan, som kan forelægges Folketinget i næste  

 folketingssamling.
Følgende initiativer skal indgå i denne  

 handlingsplan:
 1.	Det skal være mere attraktivt at undervise i de  

 naturvidenskabelige fag.
 2.	Interessen for naturvidenskab skal styrkes på alle niveauer i  

 uddannelsessystemet.
 3.	Erhvervslivet skal inviteres til et samarbejde om at finde veje til  

 en mere anvendelsesorienteret pædagogik og inddragelse af moderne  

 redskaber i undervisningen.
 4.	Der skal etableres et Center for Naturvidenskab, der skal være  

 katalysator for fornyelsen af undervisningen og stimulator for den generelle  

 interesse for naturvidenskab.
Bemærkninger til forslaget Begrundelse Siden forespørgselsdebatten 30. januar 1996 om i  

 uddannelsessystemet at indlægge incitamenter, der stimulerer de  

 uddannelsessøgendes interesse for de naturvidenskabelige og tekniske  

 fag ved de videregående uddannelser (se Folketingstidende 1995-96,  

 forhandlingerne side 1103, 1383 og 3284), har der været forskellige  

 forsøg på tiltag med henblik på at stimulere interessen  

 for naturvidenskab.
 Det er forslagsstillernes opfattelse, at det nu er  

 på tide at få udarbejdet en samlet handlingsplan for at sikre, at  

 naturvidenskaben får en mere central plads på alle niveauer i  

 uddannelsessystemet.
 Den naturvidenskabelige tankegang har præget store  

 dele af samfundets filosofi, og den rummer mange udviklende aspekter og  

 bør derfor betragtes som led i vores almene dannelse.
Naturvidenskab er ét af fundamenterne i vort  

 højtudviklede og teknologiske samfund.
Mange af samfundets  

 værdier er baseret på naturvidenskab, og vores hverdag tager i  

 stor udstrækning udgangspunkt heri.
Gennem hele livet er vi i daglig  

 kontakt med resultaterne af den naturvidenskabelige forskning gennem blandt  

 andet vores mad, bolig, sundhed, transport, arbejde og fritid.
 Og ikke mindst kan vi takke naturvidenskaben for den  

 høje levealder i de industrialiserede lande.
 Naturvidenskaben har i moderne tid haft central betydning  

 for vores samfundsudvikling, og der er ikke tegn på, at  

 naturvidenskabens rolle i fremtiden vil blive reduceret  

 tværtimod.
Men resultaterne af naturvidenskaben har også skabt  

 problemer for vort samfund og natur.
Og disse problemer kan ikke negligeres.  

 Det er derfor også vigtigt at øge kendskabet til  

 naturvidenskaben for at kunne løse de problemer, naturvidenskaben  

 frembringer   eksempelvis miljøproblemer.
 Der bør derfor skabes øget interesse for  

 naturvidenskaben via følgende initiativer:
1. Det skal være mere attraktivt at undervise i de  

 naturvidenskabelige fag Der skal skabes glæde og begejstring for  

 naturvidenskab via entusiastiske og inspirerende lærere med de  

 nødvendige faglige kvalifikationer, der kan bidrage til at øge  

 skoleelevernes og de studerende interesse for faget.
 Allerede i dag er der mangel på personer med en  

 naturvidenskabelig uddannelse, og alle prognoser peger på, at der de  

 nærmeste år vil opstå alvorlig mangel på lærere  

 inden for naturvidenskabelige fag.
Derfor skal det være mere attraktivt at undervise i  

 disse fag.
Der skal skabes synlige karrieremuligheder for lærere i hele  

 uddannelsessystemet via større fleksibilitet i ansættelsen og  

 mulighed for ordninger, hvor både studie- og arbejdsophold ved andre  

 uddannelsesinstitutioner eller virksomheder gøres muligt.
 Entusiasmen og glæden ved at undervise bør  

 også stimuleres ved en bedre faglig og didaktisk efteruddannelse i hele  

 systemet.
2. Interessen for naturvidenskab skal styrkes på alle niveauer i  

 uddannelsessystemet Rammerne for de naturvidenskabelige fag skal være i  

 orden.
Læseplanerne skal forbedres, og der skal være en  

 rød tråd gennem hele skolesystemet, således at  

 undervisningen i naturvidenskab ikke er en påklistret, men en  

 integreret del af undervisningen i forskellige fag.
Naturvidenskab er en del af historien og dermed en del af  

 vores historiebevidsthed.
Derfor bør videnskabs- og teknologihistorie  

 indgå i samfundsfags- og historieundervisningen.
 Naturvidenskabelig viden bliver perspektiveret, når  

 den dels indgår i en sammenhæng med andre fag, dels er mere  

 anvendelsesorienteret i samarbejde med virksomheder og organisationer.
Der skal udarbejdes en national strategi, der sigter mod  

 en samlet styrkelse af interessen for naturvidenskab på alle niveauer i  

 hele uddannelsessystemet ved, at lokaler, inventar og undervisningsmaterialer  

 gøres tidssvarende og attraktive for både lærere og  

 elever.
Respektive forligspartnere skal selvfølgelig med i de konkrete  

 drøftelser.
Folkeskolen Børn er fundamentet for vores samfunds fremtid, og  

 børn fascineres af naturvidenskab.
Det er afgørende at  

 fastholde den naturlige interesse og begejstring for naturvidenskab gennem  

 opvæksten.
Emner fra den naturvidenskabelige verden kan allerede i den  

 tidlige skolealder »leges« ind i  

 dagligdagen.
I den forbindelse er det naturligt at inddrage børns  

 store interesse for computere.
Styrkelsen af naturvidenskab i folkeskolen skal for det  

 første ske ved en ændring af den vejledende læseplan,  

 eventuelt ved at hæve timetallet i de ældste klasser.
Det skal  

 præciseres, dels hvad der skal undervises i (en kraftig opstramning af  

 curriculum), dels hvordan der skal undervises.
Undervisningen skal i  

 større udstrækning udnytte elevernes undren, begejstring og  

 videbegærlighed, således at læring i betragteligt omfang  

 foregår via eksperimentelt arbejde.
Desuden skal der afsættes en pulje til  

 udviklingsprojekter inden for matematik, fysik/kemi, biologi og geografi,  

 eventuelt i samarbejde med virksomhedernes organisationer.
Muligheden for  

 udviklingsprojekter skal konkretiseres i selve fagbeskrivelsen.
En styrkelse af faglokaler og fagmaterialer er  

 stærkt tiltrængt.
Her kan der eventuelt samarbejdes med  

 interesserede virksomheder om sponsorering.
Initiativer som blandt andet »unge forskere« har høj status blandt folkeskoleelever og  

 bør styrkes og synliggøres.
Lignende projekter kan sættes  

 i gang ved, at virksomheder og Center for Naturvidenskab udskriver  

 forskellige former for konkurrencer.
 I tværfaglige uger skal det tilstræbes, at  

 skolerne prioriterer inddragelse af de naturvidenskabelige fag, for eksempel  

 via foredrag fra relevante personer og virksomhedsbesøg.
Det skal yderligere tilstræbes, at folkeskoler og  

 virksomheder udvikler netværksmodeller, der gør den teoretiske  

 viden mere praktisk orienteret og samtidig forøger elevernes  

 glæde og begejstring ved naturvidenskab.
Dette vil også lede til  

 en perspektivering af naturvidenskab.
Disse netværk kan for eksempel  

 inddrage virksomheder inden for miljø, IT, sundhed og medier og derved  

 gøre naturvidenskab levende i elevernes daglige omgivelser.
Ungdomsuddannelserne I takt med at folkeskolens naturvidenskabelige niveau  

 styrkes, kan ambitionsniveauet i ungdomsuddannelserne øges.
En  

 hurtigere omsætning af nyere forskningsresultater til  

 undervisningsmateriale stimuleres.
Derfor bør  

 forskningsinstitutionerne og industrien bidrage med udarbejdelse af  

 undervisningsmateriale på gymnasialt niveau.
Produktion af  

 undervisningsmateriale kan være et led i vedligeholdelse og opdatering  

 af den faglige viden for undervisere.
De naturvidenskabelige fag mangler status og evne til at  

 engagere især i gymnasiet blandt både lærere og elever.
Der  

 er brug for et løft i undervisningen, så den bliver mere  

 varieret og vedkommende.
Lærermangelen vil accelerere de kommende år.  

 Der skal derfor meget hurtigt gøres en stor indsats for  

 at gøre det attraktivt for nyuddannede kandidater fra universitetet at  

 søge til gymnasiet og andre ungdomsuddannelser som undervisere i  

 naturvidenskabelige fag.
Inden for mange naturvidenskabelige fag er en  

 ansættelse som gymnasielærer ofte »den mindst attraktive « ansættelse efter endt studium på  

 grund af løn- og arbejdsforhold og mangel på karriere- og  

 udviklingsmuligheder.
En styrkelse af naturvidenskab i gymnasierne skal  

 herudover ske ved et bedre samarbejde med erhvervslivet.
Virksomheder mangler  

 ofte medarbejdere med en naturvidenskabelig baggrund til at løse  

 specialopgaver i et kortere tidsrum.
Der skal derfor skabes mulighed for, at  

 en gymnasielærer kan få orlov uden løn for at  

 udføre sådanne opgaver, som kan være til stor inspiration  

 og gavn for både lærer, gymnasium og virksomhed, ikke mindst for  

 at skabe inspiration og levendegøre de naturvidenskabelige fag.
Gymnasieforliget skal gennemgås med henblik på  

 at styrke de naturvidenskabelige fag på såvel sproglig som  

 matematisk linje.
Naturvidenskabelige fag er ikke længere obligatorisk  

 i 3.g på den matematiske linje.
Naturfag på sproglig linje skal  

 sikre C-kompetence i matematik.
Fagbekendtgørelsen i de naturvidenskabelige fag  

 skal justeres, så det bliver muligt for den enkelte lærer/klasse  

 at inddrage aktuelle og lokalt relevante elementer af naturvidenskaben.
En  

 højere grad af valgfrihed kombineret med en mere problem- og  

 projektorienteret undervisning bør være resultatet.
De  

 skriftlige eksaminer skal kunne indeholde både centralt og lokalt  

 stillede opgaver, hvor de sidstnævnte vil være specielle for den  

 enkelte klasse/hold.
 Forsøget med naturvidenskabelige klasser, der har  

 A-niveau i matematik, fysik og kemi, skal udvides, så tilbudet  

 gælder for alle.
 Der skal indføres gymnasiale suppleringskurser, som  

 vil give studenter, der ikke har valgt naturvidenskabelige fag i gymnasiet,  

 de fornødne naturvidenskabelige kundskaber til at kunne  

 påbegynde en videregående naturvidenskabelig uddannelse.
Læreruddannelsen Problemet med den manglende interesse for naturvidenskab  

 forstærkes, fordi faget ikke har status i læreruddannelsen.  

 Efteruddannelse af allerede uddannede lærere til faget natur/teknik og  

 fysik skal derfor have høj prioritet.
Uddannelsen af lærere er den vigtigste side af  

 arbejdet med at opprioritere naturvidenskabernes position i samfundet, idet  

 et styrket lærerkorps på alle niveauer er en forudsætning  

 for en opadgående spiral med hensyn til naturvidenskabelig viden.
I den  

 sammenhæng skal en reformeret bacheloruddannelse samt  

 gymnasielæreruddannelse gives en meget mere fremtrædende position  

 i de naturvidenskabelige fakulteters uddannelsestilbud.
 Der skal ske en styrkelse af det naturvidenskabelige  

 miljø på seminarierne ved bedre ansættelsesforhold,  

 arbejdsbetingelser og karrieremuligheder for lærere ved  

 seminarierne.
 Det faglige niveau i læreruddannelsen skal styrkes,  

 og der skal ske en markant styrkelse af den naturvidenskabelige fagdidaktik i  

 samarbejde med Danmarks Pædagogiske Universitet, universiteternes  

 naturvidenskabelige fakulteter samt Ingeniørhøjskolerne.
 Forsøgene på universiteterne med  

 lærerbachelorer i naturvidenskab skal styrkes.
Universiteterne Universiteterne må medvirke over en bred front til  

 en vitalisering af naturvidenskaben i samfundet.
Universiteterne bør  

 være drivkraften og inspirere til en styrkelse af den  

 naturvidenskabelige uddannelse og være udgangspunkt for mange  

 initiativer til at befordre udbredelsen af en faglig entusiasme i samfundet.  

 De naturvidenskabelige fakulteter står stærkt, for så vidt  

 angår forskning og specialiserede uddannelser som kandidater og  

 ph.d.er.
Deres rolle i formidling af uddannelse i naturvidenskab må  

 styrkes.
Universiteterne skal for det første medvirke til at  

 styrke naturvidenskab ved at udbyde naturvidenskabelige uddannelser rettet  

 mod et større udsnit af ungdommen/befolkningen og ved i større  

 udstrækning end i dag at forsøge at skabe nye og attraktive  

 uddannelser på tværs af de traditionelle naturvidenskabelige  

 faggrænser.
Uddannelserne skal være af varierende omfang og  

 niveau for at opnå en bredere rekrutteringsbase og dermed en  

 øget tilgang.
Udviklingskontrakterne med universiteterne skal udbygges,  

 for så vidt angår uddannelse og fornyelse samt rekruttering af  

 undervisere.
En model, der belønner aktiviteter og samarbejde med det  

 omgivende samfund og tiltrækning af virksomhedstilskud, skal  

 indføres.
 En mere aktiv rolle for de naturvidenskabelige fakulteter  

 i læreruddannelsen skal øge naturvidenskabernes didaktik.
 Studiestrukturen for naturvidenskab på  

 universiteterne skal opblødes, og der skal skabes et bredere udbud af  

 studieprogrammer, herunder (1) bacheloruddannelser, der ikke hovedsageligt  

 peger på naturvidenskabelige overbygninger, (2) kombinationsuddannelser  

 med ikke naturvidenskabelige fag, (3) programmer for studerende med lavere  

 adgangsniveau og (4) professionsretning af uddannelsernes afsluttende dele.  

 Desuden bør der sættes meget stærkere ind for at få  

 naturvidenskab placeret i forbindelse med Åben Uddannelse og  

 efteruddannelse.
 Forskningen i naturvidenskabelig didaktik skal styrkes,  

 ligesom forskningen i pædagogikken i de videregående uddannelser  

 i naturfag skal styrkes.
 På de videregående uddannelser er der behov  

 for at tilføre udviklingsmidler, så der kan skabes  

 læringsmiljøer, som både er praksisorienterede og har en  

 stærkere forskningstilknytning.
3. Erhvervslivets inddragelse Undervisningsministeriet skal tage kontakt til  

 erhvervslivets organisationer med henblik på at udarbejde en plan for  

 erhvervslivets aktive, konkrete medvirken til at finde veje til en mere  

 anvendelsesorienteret pædagogik og inddragelse af moderne redskaber i  

 undervisningen.
 For hele uddannelsessystemet gælder det, at  

 erhvervslivet skal engagere sig aktivt for at styrke de naturvidenskabelige  

 uddannelser.
Virksomheder skal stimuleres til at stille computere med  

 virksomhedsopgaver/naturvidenskabelige spil til rådighed for skoler og  

 institutioner, hvorved man kan vække interessen for konstruktive  

 opgaver og spil hos børn.
Efteruddannelse af lærere kunne  

 inddrage virksomhederne.
For virksomheden vil det have den fordel, at den  

 bliver synlig for elever og studerende.
4. Center for Naturvidenskab Der skal oprettes et netværksorganiseret center for  

 naturvidenskab med nationalt ansvar.
Centeret skal have en central rolle som  

 koordinator af arbejdet med at styrke undervisningen i naturvidenskab  

 på alle niveauer samt som stimulator af arbejdet med at højne  

 den enkelte borgers forståelse af naturvidenskab.
I samarbejde med uddannelsesinstitutionerne,  

 eksperimentarier, planetarier, naturvidenskabelige museer og  

 oplevelsescentre, Danmarks Naturvidenskabsfestival m.v. skal centeret  

 være inspirator og igangsætter af aktiviteter, der sigter mod  

 information og oplevelser inden for naturvidenskab.
Centerets aktiviteter  

 skal være rettet mod befolkningen som helhed.
 Initiativet skal samtænkes med Dansk Center for  

 Naturvidenskabsdidaktik   et netværkssamarbejde mellem Aalborg  

 Universitet, Københavns Universitet, Syddansk Universitet, Roskilde  

 Universitetscenter, Landbohøjskolen, Farmaceutisk Højskole og  

 Danmarks Pædagogiske Universitet.
 Desuden skal centeret fungere som brobygger mellem  

 folkeskolen, gymnasierne, universiteterne og erhvervslivet.
 Centeret skal råde over betydelige midler, dels til  

 at støtte decentrale aktiviteter til forbedring af uddannelse i  

 naturfag, herunder uddannelse af lærere i disse fag, dels til at  

 finansiere naturvidenskabelig folkeoplysning.
Skriftlig fremsættelse Hanne Severinsen (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om en handlingsplan  

 til styrkelse af naturvidenskabelige fag på alle niveauer i  

 uddannelsessystemet samt oprettelse af et Center for Naturvidenskab.
(Beslutningsforslag nr.
B 139).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
