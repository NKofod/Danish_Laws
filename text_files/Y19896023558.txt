 Finanstilsynet blev opmærksom på nogle pengeinstitutters  

 fremgangsmåder ved beregning af udlånsrenter, som efter tilsynets opfattelse  

 ikke var forenelig med god pengeinstitutpraksis På baggrund heraf fremsendte  

 tilsynet en skrivelse til brancheorganisationerne med en redegørelse for god  

 pengeinstitutpraksis.
Tilsynets skrivelse af 25. august 1989 til pengeinstitutterne vedrørende  

 renteberegning.
Finanstilsynet er blevet opmærksom på nogle pengeinstitutters  

 anvendelse af fremgangsmåder ved beregning af udlånsrenter, som efter  

 tilsynets opfattelse ikke er forenelige med god pengeinstitutpraksis.
1 A) Ved fastsættelsen af det tidsmæssige grundlag for renteberegningen  

 følges ikke overalt i pengeinstitutterne den samme metode, idet nogle  

 pengeinstitutter beregner renten på basis af et renteår = 360 dage og 1 måned  

 = 30 dage.
Andre pengeinstitutter anvender kalenderår/kalenderdagsprincippet.  

 Undertiden benytter pengeinstitutter begge metoder afhængig af ind- og  

 udlånskategori.
 Disse beregningsmetoder giver ikke tilsynet anledning til bemærkninger,  

 idet man dog henleder opmærksomheden på tilsynets bekendtgørelse af 2. juli  

 1979 om skiltning og annoncering med indlånsrenter og udlånsrenter m.v. i  

 banker, sparekasser og andelskasser, § 5, hvorefter pengeinstitutter efter  

 anmodning skal give oplysning om metoden for beregning af renter, såfremt  

 sådan oplysning ikke fremgår af skiltningen.
 B) Tilsynet har imidlertid erfaret, at der i praksis forekommer anvendelse  

 af en kombination af de to principper til skade for udlånskunder, idet  

 forrentningen sker med det faktiske antal kalenderdage på basis af et år på  

 360 dage, hvorved resultatet bliver et højere rentebeløb.
Tilsynet er opmærksom på, at metoden bliver anvendt i særlige  

 kundeforhold, herunder internationalt.
Der er i sådanne tilfælde tale om  

 specialaftaler eller kutymer, som tilsynet ikke skal tage stilling til.
Når der er tale om almindelige kundeforhold, finder tilsynet imidlertid  

 ikke, at pengeinstitutter benyttelse af denne renteberegningsmetode er i  

 overensstemmelse med god pengeinstitutpraksis.
Her må en af de under 1A  

 nævnte metoder anvendes.
2) Tilsynet er endvidere blevet opmærksom på eksistensen af en  

 renteberegningsmetode, der har fundet anvendelse ved en type forbrugslån med  

 kvartalsvis forudbetalt rente og betaling af månedlige ydelser.
Renten  

 beregnes på grundlag af gælden ved kvartalets begyndelse.
 Ved en sådan renteberegningsmetode beregnes der reelt rente af et større  

 beløb end restgælden, hvilket må anses for stridende imod god  

 pengeinstitutpraksis.
 Pengeinstitutter, der anvender renteberegningsmetoder som ovenfor nævnt,  

 skal derfor straks ophøre hermed.
