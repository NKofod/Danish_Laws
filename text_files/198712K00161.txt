Nr LSF 161 Forslag til Lov om ændring af lov om arbejdstilbud til ledige (Udvidet ret  

 til arbejdstilbud) Fremsat af arbejdsministeren (Henning Dyremose) den 1. marts 1988 Vedtaget ved tredjebehandling den 1. marts 1988 Lov nr. 109 af 05/03/1988 § 1 I lov om arbejdstilbud til ledige, jf. lovbekendtgørelse nr. 535 af 21. november 1985, som ændret ved § 17 i lov nr. 948 af 23.
december 1986 og ved lov nr. 368 af 10. juni 1987, foretages følgende ændringer:
 1. I § 9, stk. 1, indsættes som nr. 5:
»5. ledige, som inden den 1. januar 1989 modtager dagpenge efter § 51 a, stk. 2, i lov om arbejdsformidling og arbejdsløshedsforsikring m.v.
Der kan kun gives yderligere eet arbejdstilbud efter denne bestemmelse.« 2. I § 9 indsættes efter stk. 2 som nyt stykke:
» Stk. 3. Arbejdsministeren fastsætter nærmere regler om arbejdsløshedskassers indberetning til arbejdsformidlingen og om, hvornår tilbud efter stk. 1, nr. 5, skal gives.« Stk. 3 bliver herefter stk. 4.
§ 2 Loven træder i kraft dagen efter bekendtgørelsen i Lovtidende.
§ 3 Stk. 1. Uanset bestemmelserne i lovens § 10, stk. 1, 2 og 3, kan der efter ansøgning gives forlænget uddannelsesydelse til personer, der ved denne lovs ikrafttræden deltager i en uddannelse og modtager uddannelsesydelse.
Forlænget uddannelsesydelse kan gives, indtil uddannelsen afsluttes, dog længst til og med den 31. juli 1988.
 Stk. 2. De nærmere regler fastsættes af arbejdsministeren.
Oprindeligt fremsat forslag § 1 I lov om arbejdstilbud til ledige, jf. lovbekendtgørelse nr. 535 af 21. november 1985, som ændret ved § 17 i lov nr. 948 af 23.
december 1986 og ved lov nr. 368 af 10. juni 1987 foretages følgende ændring:
 1. I § 9, stk. 1, indsættes som nr. 5:
»5. ledige, som inden den 1. oktober 1988 modtager dagpenge efter § 51 a, stk. 2, i lov om arbejdsformidling og arbejdsløshedsforsikring m.v.
Der kan kun gives yderligere eet arbejdstilbud efter denne bestemmelse.« 2. I § 9 indsættes efter stk. 2, som nyt stykke:
» Stk. 3. Arbejdsministeren fastsætter nærmere regler om arbejdsløshedskassers indberetning til arbejdsformidlingen og om, hvornår tilbud efter stk. 1, nr. 5, skal gives.« Stk. 3 bliver stk. 4.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Lov om arbejdstilbud til ledige er senest bekendtgjort ved lovbekendtgørelse nr. 535 af 21. november 1985 med de ændringer, der følger af lov nr. 291 af 21. juni 1985 (L 109, Folketingstidende 1984-85, blad nr. 297, Folketingets Forhandlinger 4425, 10883 og 11326). Loven er senere ændret ved § 17 i lov nr. 948 af 23. december 1986 og ved lov nr. 368 af 10.
juni 1987 (L 231, Folketingstidende 1986-87, blad nr. 773, Folketinget Forhandlinger 11310, 12658 og 12886.
Lovforslaget skal ses i sammenhæng med det samtidigt fremsatte lovforslag om ændring af lov om arbejdsformidling og arbejdsløshedsforsikring m.v. (Ophævelse af forlænget dagpengeret og regulering af dagpengenes højeste beløb).
Ved lov nr. 368 af 10. juni 1987 blev det vedtaget, at revisionen af arbejdstilbudsloven udskydes fra folketingsåret 1986-87 til 1987-88. Gennemførelsen af revisionen i folketingssamlingen i 1987-88 måtte ikke stille de ledige i en usikker situation, og det blev derfor samtidig vedtaget, at ledige, som har afsluttet seneste arbejdstilbud inden den 1. juli 1986, og som efter lovens § 9, stk. 1, 1. pkt., ikke har ret til et nyt arbejdstilbud, skal have tilbud om endnu et arbejdstilbud.
Dette ekstra arbejdstilbud bevirker, at disse ledige herved kan optjene timer til at opfylde arbejdskravet i §§ 55 og 72 i lov om arbejdsformidling og arbejdsløshedsforsikring m.v. (26 uger-reglen). De vil derfor herefter være berettiget til normale dagpenge indtil 1991 eller senere.
Ledige, som har afsluttet arbejdstilbud den 1. juli 1986 eller senere, vil tidligst miste ret til dagpenge efter 26 ugers-reglen den 1. januar 1989.
De ledige, som inden 1. januar 1989 kan komme på forlængede dagpenge, vil derfor være ledige, som under et arbejdstilbud ikke har optjent timer nok til at opfylde 26 ugers-reglen.
Der er mellem regeringen og Socialdemokratiet opnået enighed om, at reglerne om de forlængede dagpenge ophæves pr. 1. januar 1989.
Indtil dette tidspunkt skal der sikres dispensationsmulighed fra gældende bestemmelser om arbejdstilbud, således at de ledige, der er eller inden 1. januar 1989 ville komme på forlængede dagpenge, fordi de ikke opfylder 26 ugers-reglen, får et ekstra arbejdstilbud.
Med dette lovforslag sikres, at de ledige, som er eller som inden den 1. oktober 1988 kan komme på forlængede dagpenge, får et ekstraordinært arbejdstilbud.
Der vil ved lovrevisionen af arbejdstilbudsloven blive skabt sikkerhed for, at de ledige, som i sidste kvartal 1988 kan komme på forlængede dagpenge, vil få mulighed for at optjene ny dagpengeret.
Lovforslag om revision af arbejdstilbudsloven vil blive forelagt i denne folketingssamling, når revisionen har været forhandlet med arbejdsmarkedets parter.
Administrative konsekvenser Hurtigst muligt efter lovens vedtagelse vil arbejdsformidlingen give arbejdstilbud til de ledige, som aktuelt modtager forlængede dagpenge.
Arbejdsdirektoratet er allerede anmodet om at forberede en hurtig indsats.
For så vidt angår ledige, som efter lovens vedtagelse kan komme på forlængede dagpenge, vil arbejdsformidlingen så hurtigt som muligt, efter at formidlingen får dette at vide, give et nyt arbejdstilbud.
Fremskaffelse af et arbejdstilbud vil ofte kunne effektueres i løbet af en måned, og kun undtagelsesvis vil arbejdsformidlingen have brug for 3 måneder.
 Der kan kun gives et arbejdstilbud efter den foreslåede bestemmelse.
Såfremt den ledige efter reglerne i Arbejdsministeriets bekendtgørelse nr. 373 af 6. juli 1984 har ret til at få supplerende arbejdstilbud, vil denne adgang naturligvis blive benyttet.
De nærmere regler om arbejdsløshedskassernes indberetning til arbejdsformidlingen vil blive fastsat af arbejdsministeren.
Økonomiske konsekvenser Antallet af personer på forlængede dagpenge har i 1987 indtil september måned svinget omkring 100 personer.
Der er intet, der tyder på en stigende tendens.
Niveauet skønnes uændret for 1988.
Forslaget vil derfor kun have meget begrænsede økonomiske konsekvenser.
Bemærkninger til lovforslagets enkelte bestemmelser Der henvises til Almindelige bemærkninger.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget 1. I § 9, stk. 1, indsættes som nr. 5:
»5. ledige, som inden den 1. oktober 1988 modtager dagpenge efter § 51 a, stk. 2, i lov om arbejdsformidling og arbejdsløshedsforsikring m.v.
Der kan kun gives yderligere eet arbejdstilbud efter denne bestemmelse.« 2. I § 9 indsættes efter stk. 2, som nyt stykke:
» Stk. 3. Arbejdsministeren fastsætter nærmere regler om arbejdsløshedskassers indberetning til arbejdsformidlingen og om, hvornår tilbud efter stk. 1, nr. 5, skal gives.« Stk. 3 bliver stk. 4.
§ 9. Ledige, der har haft et arbejdstilbud eller har fået en uddannelsesydelse efter den foranstående bestemmelse, har ikke krav på et nyt arbejdstilsbud, men har ret til en uddannelsesydelse efter § 10 eller en iværksætterydelse efter § 11. Dette gælder dog ikke 1. ledige, som har ret til arbejdstilbud efter § 1, stk. 2, eller § 8, stk. 4-5, 2. ledige, der er fyldt 55 år ved ophøret af et tidligere arbejdstilbud.
Disse ledige kan dog i stedet for et arbejdstilbud vælge en uddannelsesydelse efter § 10 eller en iværksætterydelse efter § 11, hvis uddannelsen eller den selvstændige virksomhed påbegyndes, inden den ledige fylder 60 år, 3. ledige, der på grundlag af andet arbejde end arbejdstilbud bevarer eller generhverver dagpengeretten, jf. §§ 55 og 72 i lov om arbejdsformidling og arbejdsløshedsforsikring m.v., 4. ledige, som har afsluttet seneste arbejdstilbud inden den 1. juli 1986.
stk. 2. Tilbud efter stk. 1, nr. 4, skal så vidt muligt gives, før den ledige vil modtage dagpenge efter § 51 a, stk. 2, i lov om arbejdsformidling og arbejdsløshedsforsikring m.v.
Arbejdsministeren fastsætter nærmere regler om arbejdsløshedskassers indberetning til arbejdsformidlingen og om, hvornår tilbud skal gives.
Stk. 3. Ledige, der har afslået et rimeligt arbejdstilbud eller er ophørt med dette af grunde, der kan tilregnes dem selv, har ikke krav på uddannelsesydelse eller iværksætterydelse.
Efter afstemningen i Folketinget ved 2. behandling den 26. februar 1988 § 1 I lov om arbejdstilbud til ledige, jf. lovbekendtgørelse nr. 535 af 21. november 1985, som ændret ved § 17 i lov nr. 948 af 23.
december 1986 og ved lov nr. 368 af 10. juni 1987, foretages følgende ændringer:
 1. I § 9, stk. 1, indsættes som nr. 5:
»5. ledige, som inden den 1. januar 1989 modtager dagpenge efter § 51 a, stk. 2, i lov om arbejdsformidling og arbejdsløshedsforsikring m.v.
Der kan kun gives yderligere eet arbejdstilbud efter denne bestemmelse.« 2. I § 9 indsættes efter stk. 2 som nyt stykke:
» Stk. 3. Arbejdsministeren fastsætter nærmere regler om arbejdsløshedskassers indberetning til arbejdsformidlingen og om, hvornår tilbud efter stk. 1, nr. 5, skal gives.« Stk. 3 bliver herefter stk. 4.
§ 2 Loven træder i kraft dagen efter bekendtgørelsen i Lovtidende.
