Landsskatteretskendelse Realrenteafgiftsgrundlag og beregning af  

 afgiftstilsvar - Ligningsrådet genoptaget og korrigeret Reference:
RRL §§ 5 A og 8 Forsikringsselskabet A klagede for afgiftsårene 1990  

 til og med 1994 over, at Ligningsrådet havde genoptaget selskabets  

 realrenteafgiftsansættelser.
 Det fremgik af sagens oplysninger, at Ligningsrådet  

 under hensyntagen til den forvaltningsretlige lighedsgrundsætning havde  

 besluttet at genoptage livsforsikringsselskabets  

 realrenteafgiftsansættelser vedrørende afgiftsårene 1990  

 til og med 1994 med henblik på at foretage opgørelse af  

 overgangsfradraget i henhold til realrenteafgiftslovens § 8 på grundlag  

 af den friholdelsesbrøk, der i henhold til realrenteafgiftslovens § 5  

 A kunne beregnes, når egenkapitalposter, herunder kursreguleringsfonde  

 og sikkerhedsfonde, blev medregnet til reserverne og dermed i  

 overgangsbrøkens tæller, således som  

 friholdelsesbrøken forud for ændringen af § 8 ved lov nr. 425 af  

 14. juni 1995 var blevet opgjort af en del andre livsforsikringsselskaber end  

 det klagende livsforsikringsselskab.
 Told- og Skattestyrelsen havde under sagens forberedelse  

 Ved opgørelsen af tilbagebetalingsbeløbet som nævner i de  

 to nedslagsbrøker anvendt de samlede passiver i henhold til de af  

 selskabet for de respektive afgiftsår indgivne endelige  

 opgørelser - P28 - over afgiftsgrundlaget og den afgiftspligtige del  

 heraf, idet styrelsen dog Ved beregningen havde forøget de i  

 P28-opgørelsen opgivne samlede passiver med selskabets akkumulerede  

 tilgodehavende realrenteafgift som følge af de på baggrund af  

 lighedsgrundsætningen i forbindelse med genoptagelsen foretagne  

 ændringer.
 De i P28-opgørelserne opgivne samlede passiver var  

 således for de enkelte afgiftsår af styrelsen blevet  

 forøget som nedenfor følger:
 Afgiftsår:
 Korrektion:
 "Samlede passiver" herefter:
1990 7.720.281 kr.
 21.905.811.620 kr.
1991 7.227.971 kr.
 19.252.102.700 kr.
1992 8.553.635 kr.
 17.823.910.122 kr.
1993 12.107.986 kr.
 14.604.270.954 kr.
1994 5.785.729 kr.
 14.214.973.647 kr.
Told- og Skattestyrelsen havde på dette grundlag  

 beregnet det klagende selskabs tilgodehavender for de påklagede  

 afgiftsår til i alt 29.089.036 kr., opgjort som tilgodehavende  

 realrenteafgift på i alt 21.857.105 kr., og renter heraf for perioden  

 til og med den 9. april 1997 på 7.231.931 kr.
De af styrelsen beregnede  

 beløb var nærmere blevet opgjort som nedenfor følger:
 Tilgodehavender ekskl. renter:
 1990:
 3.138.406 kr.
 1991:
 2.805.976 kr.
 1992:
 2.881.833 kr.
 1993:
 2.382.681 kr.
 1994:
 10.648.209 kr.
 I alt:
 21.857.105 kr.
 Beregnede renter af afgifterne til og med 9. april  

 1997:
 1991:
rentesats 11,04% 346.480 kr.
 1992:
rentesats 10,35% 615.244 kr.
 1993:
rentesats 10,00% 882.622 kr.
 1994:
rentesats 9,58% 1.073.812 kr.
 1995:
rentesats 8,40% 1.835.997 kr.
 1996:
rentesats 9,15% 1.999.925 kr.
 1997:
rentesats 7,95% 477.851 kr.
 I alt:
 7.231.931 kr.
Det klagende selskab havde over for Ligningsrådet  

 anført, at de akkumulerede tilgodehavender ikke skulle medregnes Ved  

 opgørelsen af det ændrede beregningsgrundlag.
Selskabet havde  

 som følge heraf beregnet det samlede tilgodehavende med tillæg  

 af renter til og med den 9. april 1997 til 30.047.111 kr.
Det af selskabet  

 opgjorte tilgodehavende var nærmere blevet opgjort som nedenfor  

 følger:
 Tilgodehavender ekskl. renter:
 1990:
 3.268.378 kr.
 1991:
 2.934.224 kr.
 1992:
 3.058.813 kr.
 1993:
 2.527.935 kr.
 1994:
 10.750.818 kr.
 I alt:
 22.540.168 kr.
 Beregnede renter af afgifterne til og med 9. april  

 1997:
 1991:
rentesats 11,04% 360.829 kr.
 1992:
rentesats 10,35% 641.969 kr.
 1993:
rentesats 10,00% 926.142 kr.
 1994:
rentesats 9,58% 1.129.420 kr.
 1995:
rentesats 8,40% 1.893.374 kr.
 1996:
rentesats 9,15% 2.062.425 kr.
 1997:
rentesats 7,95% 492.784 kr.
 I alt:
 7.506.943 kr.
 Selskabet havde hermed over for Ligningsrådet  

 anført, at der Ved udgangen af afgiftsåret 1997 havde resteret  

 et yderligere tilgodehavende, der kunne opgøres til 683.063 kr.  

 eksklusive renter.
Det fremgik af sagens oplysninger, at selskabet ved  

 beregningen af det samlede tilgodehavende ved opgørelsen af de samlede  

 passiver, der udgjorde nævneren i de relevante nedslagsbrøker,  

 havde undladt at foretage regulering for selskabets tilgodehavender  

 vedrørende tilbagebetaling af realrenteafgift for det enkelte og  

 tidligere afgiftsår, der var opstået som følge af det ved  

 genoptagelsen ændrede grundlag for beregningen af afgiften.
Det fremgik  

 videre, at selskabet ved opgørelsen af de samlede passiver havde  

 anvendt balancesummerne i selskabets årsregnskaber og ikke de i henhold  

 til P28-opgørelserne opgjorte samlede passiver.
 De af selskabet opgjorte samlede passiver var  

 således for samtlige afgiftsår blevet opgjort uden de af told- og  

 skattestyrelsen foretagne korrektioner, og de samlede passiver ved udgangen  

 af afgiftsåret 1994 var herudover i forhold til den indgivne  

 P28-opgørelse for dette afgiftsår blevet reduceret med 2.978.000  

 kr., der grundet en fejl ved behandlingen af terminskontrakter ikke i  

 årsregnskabet var blevet medregnet under passiverne, men som ved den  

 efterfølgende udarbejdede P28-opgørelse var blevet medregnet  

 ved opgørelsen af de samlede passiver.
 De af selskabet beregnede afgiftstilsvar var dermed for de  

 enkelte afgiftsår blevet beregnet på grundlag af følgende  

 "samlede passiver":
 1990:
 21.898.091.339 kr.
 1991:
 19.224.874.729 kr.
 1992:
 17.815.356.487 kr.
 1993:
 14.592.162.968 kr.
 1994:
 14.206.209.562 kr.
 Det var ved skrivelse af 25. september 1997 blevet meddelt  

 forsikringsselskabet, at Ligningsrådet ved møde den 23.  

 september 1997 havde tilsluttet sig Told- og Skattestyrelsens ændring  

 af afgiftsgrundlaget og styrelsens beregning af afgiftstilsvaret for  

 afgiftsårene 1990 til og med 1994.
 Ligningsrådet havde ved afgørelsen lagt  

 vægt på, at det af realrenteafgiftslovens beskrivelse af,  

 hvorledes afgiften skulle beregnes, fulgte, at der var en indbyrdes  

 afhængighed mellem flere faktorer i beregningen, således at  

 beregningen nødvendigvis måtte betjene sig af matematiske  

 værktøjer, såfremt man skulle nå frem til en helt  

 nøjagtig realrenteafgift.
 Det var herved i meddelelsen anført, at samtlige  

 passiver var en faktor, der havde afgørende betydning for beregningen  

 af årets realrenteafgift samt beregningen af nedslagsreglerne i §§ 5a  

 og 8, idet disse komponenter var indbyrdes afhængige af hinanden, og at  

 denne afhængighed - der fremgik direkte af lovens beskrivelse af  

 beregningsmåden - medførte, at beregningselementet "samtlige  

 passiver" ikke var det samme som årsregnskabets post "samtlige  

 passiver", hvorved der blev opnået en nøjagtig beregnet  

 realrenteafgift, der påvirkede resultatopgørelsen og dermed  

 balancen i årsregnskabet.
 Det var videre anført, at dette princip var i  

 overensstemmelse med bekendtgørelse nr. 714 af 27. november 1989 om  

 livsforsikringsselskaber og pensionskassers årsregnskab § 28, der havde  

 følgende ordlyd: "Under posten realrenteafgift opføres den  

 realrenteafgift, der hviler på afkast, der indgår i  

 resultatopgørelsen, uanset om afgiften er aktuel eller først  

 skal betales i senere perioder". Det var herved bemærket, at den  

 realrenteafgift, som skulle indgå i resultatopgørelsen, skulle  

 være den afgift, som hvilede på det tilhørende afkast og  

 ikke et mere eller mindre korrekt skøn over, hvad realrenteafgiften  

 måtte blive det pågældende år.
Det fremgik af den udsendte meddelelse, at  

 Ligningsrådet havde fundet, at det - når en  

 ansættelsesændring skete i et afgiftsår, der lå flere  

 år tilbage - ville være nødvendigt at ændre i det  

 pågældende afgiftsårs resultatopgørelse og balance,  

 således at balancen ultimo fik netop den værdi, der svarede til  

 den korrekt beregnede realrenteafgift for det pågældende  

 år, og at denne nye beregningstekniske balancesum herefter skulle  

 lægges til grund ved beregningen af realrenteafgiften for det  

 efterfølgende afgiftsår, idet sidste års ultimoværdi  

 var næste års primoværdi.
Det fremgik videre, at  

 rådet havde fundet, at videreførelsen af de beregningstekniske  

 samtlige passiver var nødvendig til sikring af, at overgangsfradraget  

 i årene efter ansættelsesændringen blev korrekte, og at  

 ændringerne af passiverne derfor måtte være en  

 konsekvensændring, der uafhængigt af årsregnskabet burde  

 indgå i de tekniske beregninger af realrenteafgiften.
 Det var herved  - under henvisning til det af  

 forsikringsselskabets repræsentant påberåbte ministersvar,  

 der var offentliggjort i TfS. 1991, nr. 373 - afslutningsvis anført,  

 at det forhold, at aktier og fast ejendom skulle værdiansættes  

 efter reglerne i årsregnskabsloven, efter rådets opfattelse var  

 uden betydning for opgørelsen af samtlige passiver til brug for  

 beregningen af realrenteafgiften, idet der for aktier og fast ejendom ikke  

 kun var èn bestemt værdi, der kunne accepteres som den rigtige,  

 og idet værdiansættelsen af disse aktiver således i det  

 konkrete tilfælde var et valg mellem årsregnskabets tal og et  

 helt andet værdisæt, i hvilket tilfælde det var naturligt  

 og den eneste mulighed at lægge årsregnskabets tal til grund.
Livsforsikringsselskabets advokat havde over for  

 Landsskatteretten nedlagt påstand om, at forsikringsselskabets  

 afgiftstilsvar skulle beregnes på grundlag af de regnskabsmæssige  

 balancesummer ved udgangen af de respektive afgiftsår uden korrektioner  

 af nogen art, heller ikke for efterfølgende konstaterede  

 realrenteafgiftstilgodehavender vedrørende det enkelte afgiftsår  

 og tidligere år.
De samlede passiver, der skulle lægges til grund  

 ved beregningen af nedslaget efter reglerne i realrenteafgiftslovens §§ 5 A  

 og 8, ville således i henhold til påstanden for de  

 påklagede afgiftsår kunne ansættes som følger:
 1990:
 21.898.091.339 kr.
 1991:
 19.224.874.729 kr.
 1992:
 17.815.356.487 kr.
 1993:
 14.592.162.968 kr.
 1994:
 14.206.209.562 kr.
Advokaten havde til støtte for påstanden  

 overordnet gjort gældende, at størrelsen af "de samlede passiver" ved  

 afgiftsårets udgang skulle fastsættes i overensstemmelse med  

 balancesummen i årsregnskabet, at størrelsen af "de samlede passiver" hermed var  

 definitivt fastlagt og ikke kunne ændres, og at Ligningsrådet derfor ikke på dette punkt havde  

 haft hjemmel til den foretagne afgiftsberegning.
Advokaten havde vedrørende spørgsmålet  

 om, på hvilket grundlag "de samlede passiver" skulle opgøres,  

 henvist til ordlyden af realrenteafgiftslovens § 8, og til  

 bemærkningerne til lovforslaget, ved hvilket ordlyden af bestemmelsen  

 blev ændret til den nugældende.
Det fremgik heraf bl.a., at  

 "Efter de gældende bestemmelser er forsikringstagernes opsparing  

 defineret via reserverne.
Begrebet reserver har dog vist sig at være et  

 unøjagtigt begreb.
Endvidere er de regnskabsmæssige  

 regler ændret, således at begrebet reserver i dag har en  

 anden betydning end tidligere.
Det foreslås derfor i en ny udformning  

 af bestemmelsen mere nøjagtigt at definere, hvad der må  

 karakteriseres som forsikringstagernes opsparing, og at definere dette i  

 overensstemmelse med de nugældende regnskabsmæssige regler.  

 Det foreslås således at omformulere tælleren i  

 overgangsbrøken." (Advokatens understregninger).
 Advokaten havde herved anført, at lovgiver for  

 så vidt angik tælleren i brøken refererede til de  

 regnskabsmæssige regler, og at der efter hans opfattelse næppe  

 kunne være tvivl om, at det samme måtte være gældende  

 for nævneren.
 Advokaten havde vedrørende grundlaget for  

 opgørelsen af "de samlede passiver" videre henvist til ordlyden af  

 realrenteafgiftslovens § 5 A, og til at nedslagsbrøken i denne  

 bestemmelse i det oprindelige lovforslag var udtrykt ved "de samlede  

 livsforsikringshensættelser", hvilket i henhold til  

 bemærkningerne til lovforslaget udgjorde "det beløb, som  

 selskabet "skylder" forsikringstagerne, og som i årsregnskabet  

 henlægges til dækning af forpligtelserne over for de forsikrede."  

 (Advokatens understregning).
 Han havde under henvisning hertil, samt til, at  

 livsforsikringshensættelserne i henhold til bemærkningerne skulle  

 opgøres som den samlede værdi af selskabets forsikringsaftaler  

 inklusive bonus, der var fordelt til forsikringstagerne, samt årets  

 bonus, anført, at nedsættelsesbrøken i henhold til denne  

 bestemmelse således efter denne formulering utvivlsomt skulle  

 fastlægges på grundlag af årsregnskabets tal.
Da udtrykket "de samlede  

 livsforsikringshensættelser" under Folketingets behandling af  

 lovforslaget blev ændret til "de samlede passiver" -  jf.  

 Betænkning, afgivet af skatteudvalget den 12. juni 1992 -  og da det i  

 bemærkningerne til ændringsforslaget hed, at "Efter den  

 gældende bestemmelse i realrenteafgiftslovens § 6 gives der  

 realrenteafgiftsfritagelse for afkastet af egenkapitalen.
Nedslaget efter det  

 foreslåede § 5A, stk. 1, skal derfor kun gives efter forholdet mellem  

 livsforsikringshensættelserne for forsikringer omfattet af § 53 A og de  

 samlede passiver for hele selskabet. Ændringsforslaget sikrer teknisk,  

 at dette resultat opnås.", havde advokaten herved anført, at der  

 ikke ved ændringsforslaget blev rykket ved princippet om, at  

 nedslagsbrøken skulle fastlægges på grundlag af  

 årsregnskabets tal.
 Han havde herefter konkluderet, at der efter  

 sammenhængen i realrenteafgiftsloven, ordlyden af bestemmelserne i §§ 8  

 og 5 A samt motiverne hertil, ikke herskede tvivl om, at der med udtrykket  

 "de samlede passiver", var sigtet til de samlede passiver i  

 årsregnskabet, d.v.s. balancesummen.
Advokaten havde til støtte herfor endelig henvist  

 til svar fra skatteministeren, refereret i TfS 1997, nr. 373, hvor ministeren  

 havde anført, at "Opgørelsen af selskabets reserver og passiver  

 sker efter de almindelige regler, som gælder for selskabernes  

 årsregnskaber.
Realrenteafgiftsloven indeholder således ikke  

 særlige regler om opgørelsen af værdien af  

 aktiebeholdninger til brug for beregningen af friholdelsesbrøken."  

 (Advokatens understregning).
Advokaten havde over for Landsskatteretten anført,  

 at det af realrenteafgiftsloven fulgte, at livsforsikringsselskaberne senest  

 den 15. december i afgiftsåret til Told- og Skattestyrelsen skulle  

 indgive en opgørelse - en P27 - over det forventede afgiftsgrundlag og  

 den afgiftspligtige del heraf samt af afgiften, der ved indsendelsen af  

 opgørelsen tillige skulle indbetales a conto, og han havde  

 anført, at denne opgørelse  - henset til, at den skulle  

 indgives inden afgiftsårets udløb  - alene kunne foretages  

 på grundlag af et skøn over størrelsen af de samlede  

 passiver ved afgiftsårets udløb og dermed på grundlag af  

 et skøn over størrelsen af de forskellige nedslagsprocenter.  

 Dermed havde denne opgørelse aldrig svaret til den endelige  

 opgørelse - P28 - over afgiftsgrundlaget og den afgiftspligtige del  

 heraf samt over afgiften for afgiftsåret, der i henhold til  

 realrenteafgiftslovens § 14 beregnedes pr. 15. juli i året efter  

 afgiftsåret.
Forskellen mellem den beregnede endelige afgift og den  

 beregnede a conto afgift for afgiftsåret indbetaltes derimod til Told-  

 og Skattestyrelsen samtidig med indgivelsen af den endelige opgørelse  

 med tillæg af renter fra den 1. januar og til indbetalingen af  

 beløbet fandt sted, mens overskydende afgiftsbeløb med  

 tillæg af renter blev tilbagebetalt.
 Advokaten havde herved anført, at  

 livsforsikringsselskabet i den endelige opgørelse over  

 afgiftsgrundlaget pr. 15. juli ved beregningen af nedslagsprocenterne havde  

 lagt de samlede passiver i henhold til årsregnskabet til grund, uden at  

 tage hensyn til, at den beregnede afgift aldrig havde svaret til den i  

 regnskabet opgjorte.
Advokaten havde herved yderligere for så vidt angik  

 opgørelsen for afgiftsåret 1994 bemærket, at  

 livsforsikringsselskabet ved indgivelsen af P28-opgørelsen havde  

 tillagt 2.978.000 kr., der vedrørte en egentlig fejl ved behandlingen  

 af terminskontrakter i årsregnskabet, hvilken fejl selskabet efter hans  

 opfattelse ikke var forpligtet til at korrigere i den endelige  

 opgørelse.
Han havde på denne baggrund tillige nedlagt  

 påstand om, at den beregnede realrenteafgift for afgiftsåret 1994  

 skulle opgøres på grundlag af årsregnskabets tal, og ikke  

 på grundlag af det i P28-opgørelsen oplyste.
 Under henvisning til, at styrelsen på intet  

 tidspunkt - og således heller ikke i forbindelse med  

 nærværende sag - havde bestridt, at "de samlede passiver" ved  

 beregningen af nedslagene efter §§ 8 og 5 A i forbindelse med den endelige  

 opgørelse af afgiftsgrundlaget skulle fastsættes i  

 overensstemmelse med balancesummen i årsregnskaberne, havde advokaten  

 herefter konkluderet, at Told- og Skattestyrelsen havde accepteret, at  

 ændringer i realrenteafgiftens størrelse fra udarbejdelse  

 årsregnskabet og frem til indgivelsen af den endelige opgørelse  

 over afgiftsgrundlaget ikke påvirkede de omhandlede  

 nedslagsbrøker.
Det var over for Landsskatteretten anført, at  

 Ligningsrådets afgørelse i sagen syntes at bunde i den  

 opfattelse, at der var en sådan indre logisk sammenhæng mellem  

 størrelsen af årets realrenteafgift og de samlede passiver i  

 årsregnskabet, at en ændring af årets realrenteafgift  

 nødvendigvis også skulle give sig udslag i en ændring af  

 størrelsen af de samlede passiver.
Advokaten havde hertil  

 anført, at denne opfattelse beroede på en vildfarelse med hensyn  

 til årsregnskabets opbygning og virkemåde, idet balancesummens  

 størrelse alene var bestemt af aktivernes størrelse,  

 mens passiverne viste, hvorledes aktiverne var finansieret, således at  

 forstå, at den del af aktiverne, der ikke var finansieret ved  

 gæld, repræsenterede selskabets egenkapital.
Advokaten havde til  

 illustration af principperne bag regnskabets opbygning og virkemåde  

 herved henledt opmærksomheden på, at en forøgelse af en  

 gældspost hos et livsforsikringsselskab - f.eks. et krav om yderligere  

 betaling af realrenteafgift - ikke forøgede balancesummen, men derimod  

 reducerede hensættelserne til bonusudjævning, og at en reduktion  

 af en gældspost - f.eks. en nedsættelse af et  

 realrenteafgiftskrav - tilsvarende ikke medførte en reduktion i  

 balancesummen, men derimod en forøgelse af hensættelserne til  

 bonusudjævning.
Han havde som eksempel herpå nævnt, at der  

 i selskabets årsregnskab for 1990 var afsat skyldig realrenteafgift med  

 7.872.000 kr., og at en reduktion af realrenteafgiften for dette  

 afgiftsår med 3.138.406 kr. derfor ikke kunne føre til en  

 forøgelse af balancesummen.
 Advokaten havde vedrørende den situation, hvor der  

 skete realrenteafgiftsnedsættelse, der medførte tilbagebetaling  

 af for meget erlagt realrenteafgift, anført, at dette kunne  

 medføre en forøgelse af balancesummen, men at dette ingenlunde  

 var sikkert, idet det afhang af, hvorledes tilbagebetalingsbeløbet  

 blev anvendt af livsforsikringsselskabet, idet balancesummen eksempelvis  

 ville være uændret, hvis tilbagebetalingen blev anvendt til  

 indfrielse af gæld eller til udlodning eller bonus.
Advokaten havde over for Landsskatteretten  

 fremhævet, at årsregnskabets balance således alene gav et  

 øjebliksbillede af selskabets aktiver, gæld og egenkapital  

på statusdagen, og at balancen kunne se meget anderledes ud  

 umiddelbart før eller efter, idet de skøn, der  

 nødvendigvis var udøvet i forbindelse med regnskabets  

 udøvelse - eksempelvis vedrørende værdien af fast  

 ejendom, unoterede aktier eller vedrørende sikkerheden af selskabets  

 tilgodehavender - efter udarbejdelsen og godkendelsen viste sig at være  

 ukorrekte.
Han havde herved anført, at en balance i et  

 årsregnskab derfor aldrig kunne være "sand", men alene  

 "retvisende", og at efterfølgende konstateringer af, at de  

 udøvede skøn ikke viste sig som korrekte, selvsagt ikke  

 førte til, at årsregnskabet blev ændret, endsige til, at  

 det ikke var retvisende på det tidspunkt, hvor det blev udarbejdet og  

 godkendt, idet de nye oplysninger, der var fremkommet efter  

 generalforsamlingens godkendelse, blot blev indarbejdet i selskabets  

 årsregnskab for det følgende regnskabsår.
 Der var derfor efter advokatens opfattelse heller ikke  

 holdepunkter for at antage, at alle efterfølgende ændringer i  

 realrenteafgiften skulle påvirke balancen ultimo det enkelte år,  

 idet det efter advokatens opfattelse alene kunne være en  

 nedsættelse af realrenteafgiften med et beløb, der var  

 større end den i årsregnskabet afsatte skyldige realrenteafgift,  

 og som derfor førte til tilbagebetaling af afgift, der logisk kunne  

 medføre en forøgelse af balancesummen - og dette alene under  

 forudsætning af, at tilbagebetalingsbeløbet ikke blev anvendt  

 til nedbringelse af gæld eller til forøgelse af udbytte eller  

 bonus til forsikringstagerne.
Advokaten havde til støtte herfor tillige henvist  

 til, at forudsætningen om, at realrenteafgiften var opgjort korrekt,  

 kun var èn ud af flere hundrede forudsætninger, der var lagt til  

 grund ved årsregnskabets udarbejdelse, og at det derfor forekom aldeles  

 ubegrundet at tillægge denne "snævre" efterfølgende  

 omstændighed - og ikke svigt af andre af forudsætningerne for  

 regnskabets udarbejdelse - betydning for størrelsen af "de samlede  

 passiver". Han havde herved anført, at der efter hans opfattelse  

 heller ikke var hjemmel hertil, da realrenteafgiftslovens bestemmelser  

 refererede til "de samlede passiver" i henhold til årsregnskabet,  

 hvorfor skattemyndighederne måtte affinde sig med det  

 øjebliksbillede, som regnskabet gav, og derfor måtte affinde sig  

 med, at efterfølgende konstaterede unøjagtigheder først  

 blev rettet op i et senere regnskab.
Det var i den forbindelse understreget,  

 at de af Ligningsrådet foretagne korrektioner af nedslagsbrøken  

 i henhold til § 8 ikke var en korrektion af årsregnskabets tal, men  

 derimod alene en korrektion af, hvilke af årsregnskabets poster, der  

 skulle indgå ved beregningen af afgiftsgrundlaget.
Under henvisning til, at det af Ligningsrådets  

 afgørelse fremgik, at Ligningsrådet havde antaget, at de  

 omhandlede nedslagsbrøker førte til et i forhold til de  

 respektive formål med disse nøjagtigt og korrekt resultat, og at  

 en korrektion "af de beregningstekniske samtlige passiver (derfor) er  

nødvendig til sikring af, at overgangsfradraget i årene  

 efter ansættelsesændringen bliver korrekte " (advokatens  

 fremhævelser), havde advokaten over for Landsskatteretten herudover  

 gjort gældende, at udformningen af nedslagsreglerne og disses indbyrdes  

 sammenhæng klart viste, at der ikke var tilsigtet en sådan  

 "matematisk millimeter-retfærdighed", men derimod et gennemsnitligt  

 korrekt og rimeligt resultat.
Han havde herved dels bemærket, at alene  

 den omstændighed, at det ikke var det faktiske afkast på de  

 friholdte forsikringer, der udeholdtes fra afgiftsgrundlaget, udelukkede, at  

 nedslagsreglerne førte til et i forhold til disses formål  

 matematisk korrekt resultat, dels bemærket, at nedslagsbrøkernes  

 nævner blev udgjort af årsregnskabets "samlede passiver", dvs.  

 balancesummen, der alene gav et øjebliksbillede af  

 sammensætningen af aktiver og gæld på statusdagen.
Han  

 havde ligeledes bemærket, at den omstændighed, at  

 nedslagsbrøken i § 5 A var baseret på balanceposter, mens  

 nedslagsbrøken i § 6 var baseret på resultatposter, efter hans  

 opfattelse viste, at der ikke var en sådan matematisk nøjagtig  

 sammenhæng mellem de to nedslagsregler, og han havde herved henvist til  

 et af forsikringsselskabet udarbejdet og for Landsskatteretten fremlagt  

 notat, hvoraf det fremgik, at der i de viste eksempler fandt en  

 "overbeskatning" sted, og hvoraf det herudover fremgik, at denne afhang af  

 sammensætningen af aktiver og passiver, det aktuelle afkast på  

 værdipapirer og kravet til afkast af egenkapitalen.
Han havde herved  

 anført, at de enkelte forsikringsselskaber ved deres  

 investeringspolitik kunne påvirke de enkelte nedslagsreglers  

 gennemslagskraft.
Advokaten havde over for Landsskatteretten anført,  

 at det på denne baggrund efter hans opfattelse kunne konkluderes, at  

 det var i strid med principperne i realrenteafgiftsloven, når  

 Ligningsrådet hævdede, at nedslagsreglerne tilsigtede at  

 føre til en i forhold til de respektive formål med  

 bestemmelserne matematisk nøjagtig og korrekt beregnet  

 realrenteafgift.
Han havde herved anført, at nedslagsreglerne var  

 udformet med "den brede pensel", idet lovgiver - til gengæld for  

 "millimeterretfærdighed" - havde valgt at prioritere enkle og praktisk  

 anvendelige regler, der førte til gennemsnitligt korrekte og rimelige  

 resultater.
Han havde herved ligeledes bemærket, at de foretagne  

 korrektioner var helt marginale i forhold til balancens størrelse, og  

 at det ikke lod sig gøre at fastslå, om disse korrektioner - set  

 i forhold til andre mulige korrektioner af balancerne - førte til en  

 mere korrekt eller rimelig realrenteafgift.
 Advokaten havde til støtte for påstanden  

 endelig henvist til, at realrenteafgiftsloven på et enkelt punkt selv -  

 nemlig for så vidt angik § 8, stk. 6 - havde forudset, at de  

 beløb, der indgik i en nedslagsbrøk, efterfølgende kunne  

 vise sig at have været unøjagtige, og at der i loven var taget  

 stilling til, hvad konsekvenserne heraf skulle være, idet det af  

 bestemmelsen fremgik, at efterfølgende reguleringer af reserverne ved  

 udgangen af 1982, der indgik i nedslagsbrøkens tæller, ikke fik  

 virkning for afgiftsår, for hvilke der var indgivet endelig  

 opgørelse i henhold til lovens § 14.
Advokaten havde over for Landsskatteretten gjort  

 gældende, at bestemmelsen var udtryk for et i realrenteafgiftsloven  

 knæsat princip, og han havde herved henvist til, at det i kommentaren  

 til loven hed, at "I visse situationer kan der efter udgangen af 1982 ske  

 efterregulering af betalinger vedrørende perioden før 1983. Der  

 kan f.eks. være tale om en efterregulering af indbetalte bidrag eller  

 præmier.
I sådanne tilfælde kan reserverne ved udgangen af  

 1982 ændres i konsekvens af den foretagne efterregulering.
Hvis der ved  

 efterreguleringen også ændres i rentetilskrivningen frem til  

 1983, kan også denne ændringen medtages i reguleringen af  

 overgangsbrøkens tæller.
De foretagne reguleringer kan alene  

 få konsekvens for fremtidige opgørelser af realrenteafgiften.  

 Hvis der for et afgiftsår er indgivet endelig opgørelse, kan  

 denne opgørelse således ikke ændres, selvom der  

 efterfølgende foretages regulering af indbetalinger og  

 rentetilskrivning vedrørende perioden før 1983." Idet han i det hele havde henvist til det anførte  

 havde advokaten herefter fastholdt, at Ligningsrådets afgørelse  

 måtte ændres i overensstemmelse med den nedlagte  

 påstand.
 Told- og Skattestyrelsen havde over for Landsskatteretten  

 indstillet den påklagede afgørelse stadfæstet.
Styrelsen havde til støtte herfor bl.a.  

 anført, at det var vigtigt, at opgørelsen af den skat eller  

 realrenteafgift, der skulle betales, ikke kom til at afhænge af  

 tilfældigheder, men at to ens livsforsikringsselskaber med helt ens  

 vilkår selvsagt skulle betale det samme i afgift.
Realrenteafgift var  

 en helt eksakt størrelse, der ved den påklagede afgørelse  

 var korrigeret således, at den i selskabets regnskabstal indeholdte  

 "falske" realrenteafgift var trukket ud ved opgørelsen af "de samlede  

 passiver".
 Det var fra Told- og Skattestyrelsens side for så  

 vidt angik realrenteafgiftslovens § 8, stk. 6, dels anført, at der var  

 tale om en overgangsbestemmelse, dels anført, at det forhold, at det  

 havde været nødvendigt for lovgiver at beskrive, at  

 efterfølgende reguleringer var afskåret efter  

 overgangsbestemmelsen, understøttede, at udgangspunktet i henhold til  

 realrenteafgiftsloven var, at regulering kunne finde sted, medmindre  

 regulering decideret var afskåret.
 Landsskatteretten fandt, at der efter ordlyden af  

 realrenteafgiftslovens §§ 5 A og 8 samt efter de af repræsentanten  

 påberåbte bidrag til fortolkningen af disse bestemmelser manglede  

 holdepunkter for at antage, at Ligningsrådet ikke havde haft hjemmel  

 til ved opgørelsen af grundlaget for beregningen af realrenteafgiften  

 at foretage korrektioner af deciderede fejl i de i livsforsikringsselskabets  

 årsregnskaber givne oplysninger, herunder af de i årsregnskaberne  

 opgjorte passiver.
 Retten fandt videre, at der manglede holdepunkter for at  

 antage, at Ligningsrådet ikke i forbindelse med genoptagelsen af  

 selskabets afgiftsansættelser havde haft hjemmel til at foretage  

 korrektion af grundlaget for den selskabet påhvilende realrenteafgift  

 vedrørende de tilgodehavender på tilbagebetaling af  

 realrenteafgift, som selskabet havde opnået som følge af  

 genoptagelsen.
 Retten fandt følgelig, at Ligningsrådet havde  

 været berettiget til ved opgørelsen af afgiftsgrundlaget for de  

 påklagede afgiftsår at foretage korrektion for den ved  

 udarbejdelsen af livsforsikringsselskabets årsregnskab for 1994 skete  

 fejl ved behandlingen af terminskontrakter, der var korrigeret af selskabet  

 ved indgivelsen af den endelige opgørelse over afgiftsgrundlaget og  

 den afgiftspligtige del heraf, og at Ligningsrådet havde været  

 berettiget til at foretage korrektion for de i anledning af genoptagelsen af  

 afgiftsansættelserne opståede tilgodehavender på  

 tilbagebetaling af realrenteafgift.
 Der manglede herefter grundlag for at nedsætte den  

 af Ligningsrådet opgjorte realrenteafgift for afgiftsårene 1990  

 til og med 1994, og den påklagede afgørelse blev  

 stadfæstet.
