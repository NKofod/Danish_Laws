Nr BSF 45 Forslag til folketingsbeslutning om reduktion af afgiftsniveauet for  

 brændstoffer baseret på biomasse Fremsat af Peter Hansen-Nord (V) Mariann Fischer Boel (V) Niels J.  

 Langkilde (KF) Eva Møller (KF) Kim Behnke (FP) Aage Brusgaard (FP) den 15. november 1995 Folketinget pålægger regeringen at fremme udviklingen og anvendelsen af miljøvenlige brændstoffer baseret på biomasse ved at differentiere afgifterne, således at biobrændstoffer kun pålægges højst 10 pct. af afgifterne på de fossile brændstoffer, de erstatter.
Afgiftsfritagelsen skal over en årrække reduceres i takt med, at brændstoffernes konkurrenceevne forbedres gennem en reduktion af produktionsomkostningerne, og at prisen på fossile brændstoffer eller energiafgifterne stiger.
 Afgiftsdifferentieringen skal indgå i et forsøgs- og udviklingsprogram,  

 der spænder fra grundlagsskabende forskning over delprocesudvikling i  

 pilotskala til demonstrationsprojekter med afprøvning og afsætning i  

 storskala, således at der gives afgiftsfritagelse for et begrænset antal  

 demonstrationsprojekter med produktion af ætanol og biodiesel.
 Folketinget pålægger samtidig regeringen at arbejde for, at Ministerrådet  

 vedtager forslaget til direktiv om punktafgiftssatsen for motorbrændstoffer  

 fremstillet af landbrugsprodukter (Scrivenerdirektivet).
 Afgiftsdifferentieringen skal muliggøre en opfyldelse af Folketingets  

 målsætning i Transporthandlingsplanen (1990) og Trafik 2005 (1993) om en  

 stabilisering af transportsektorens CO2-udslip i år 2005 og en reduktion på  

 25 pct. i år 2030. Forslaget vil endvidere bidrage til reduktion i udslippet  

 af sundhedsskadelige stoffer i bymiljøet samt stimulere en erhvervsmæssig  

 udvikling, der vil have en betydelig beskæftigelsesmæssig betydning.
Bemærkninger til forslaget Beslutningsforslaget er med små ændringer identisk med forslag til  

 folketingsbeslutning om reduktion af afgiftsniveauet for brændstoffer baseret  

 på biomasse (B 95), Folketingsåret 1994-95. Der henvises herom til  

 Folketingstidende, tillæg A s. 2578 og forhandlingerne s. 4217 og 4947.
 Danmark har med Transporthandlingsplanen (1990) og Trafik 2005 (1993)  

 vedtaget en målsætning om at stabilisere transportsektorens udslip af  

 drivhusgassen CO2 i år 2005 på niveau med 1988 samt en yderligere reduktion  

 på 25 pct. inden 2030. Endvidere skal udslippet af en række andre miljø- og  

 sundhedsskadelige stoffer reduceres betydeligt.
 Inden for EU udgør landevejstransporten over 80 pct. af det samlede  

 transportenergiforbrug, som fuldstændig er baseret på olieprodukter (benzin  

 og dieselolie). Transportsektoren står for ca. en femtedel af det samlede  

 danske energiforbrug og også en femtedel af det samlede danske CO2-udslip.  

 Hertil kommer væsentlige sundheds- og miljømæssige problemer lokalt og  

 regionalt, hvor transportsektoren er den væsentligste kilde til udslip af  

 kulbrinter, kulmonooxid, partikler, kvælstoffer og en række andre stoffer.
Ifølge den trafikpolitiske redegørelse Trafik 2005 er persontransporten  

 steget med 75 pct. siden 1970. Den forventes at stige yderligere med 25 pct.  

 i perioden fra 1990 til 2005. I den samme periode forventes godstransporten  

 at ville stige med ca. 40 pct.
Dermed er transportsektorens energiforbrug i  

 modsætning til det øvrige energiforbrug fortsat stigende.
Transportsektoren  

 har derfor ikke bidraget til at reducere det danske CO2-udslip.
Der sker løbende en forbedring af køretøjernes brændstofeffektivitet.
Den  

 kan imidlertid ikke opveje stigningen i transportsektoren.
Derfor er det  

 nødvendigt at tage andre instrumenter i anvendelse.
Indførelse af skærpede krav til de fossile brændstoffer kan reducere  

 udslippet af sundhedsskadelige stoffer.
Det har imidlertid ingen indflydelse  

 på CO2-udslippet.
Afgifter på brændstoffer skal være meget høje for at have en mærkbar  

 adfærdsregulerende effekt.
Den væsentligste miljømæssige gevinst vil derfor  

 opnås ved delvis anvendelse af det opkrævede provenu til fremme af  

 miljøvenlige teknologier, brændstoffer og transportsystemer.
Brændstoffer baseret på fornyelige råvarer: alkoholer (ætanol, metanol) og  

 vegetabilske olier har en betydelig miljømæssig effekt gennem reduktion af  

 udslippet af drivhusgasser og andre miljøskadelige stoffer.
CO2-emissionen  

 kan således reduceres med op til 90 pct., og skadelige stoffer kan reduceres  

 med op til 25 pct.
Biobrændstoffernes reduktion af udslippene supplerer andre  

 tiltag i form af bedre brændstoføkonomi, katalysatorer m.v.
Biobrændstoffer kan anvendes i den eksisterende bil- og motorpark og uden  

 tab af komfort for bilisterne.
Biobrændstoffer kan endvidere distribueres i  

 de eksisterende systemer, hvorved der hurtigt vil kunne opnås en effekt på  

 transportsektorens miljøproblemer.
Biobrændstoffer vil derigennem kunne have  

 et betydelig større potentiale end elbiler og brint, som først vil være  

 realistiske alternativer et stykke ind i næste årtusind, og det kræver, at  

 køretøjerne udskiftes.
Produktion af biobrændstoffer vil endvidere medvirke til at opretholde og  

 igangsætte ny aktivitet inden for landbruget og industrien.
Denne aktivitet  

 vil primært forekomme i landdistrikterne og kan dermed bidrage til at opfylde  

 målsætningerne i Folketingets handlingsplan for landdistrikterne gennem  

 skabelse af et betydeligt antal arbejdspladser.
Det er vurderet, at  

 produktion af biobrændstof svarende til 5 pct. af det danske brændstofmarked  

 vil skabe ca. 1.200 permanente danske arbejdspladser.
Der sker en betydelig satsning på biobrændstoffer i mange andre lande.
I  

 USA har der gennem flere år været en konstant produktion af 31/2 mia. liter  

 ætanol årligt.
Med de seneste krav til reduktion af miljøproblemerne i de  

 større amerikanske byer vil denne produktion blive forøget til 61/2 mia.  

 liter årligt.
I Brasilien kører en tredjedel af bilparken på ren ætanol, og  

 der er mindst 20 pct. ætanol i al benzin.
I Europa er der en stigende produktion af ætanol og additiver baseret på  

 ætanol.
I Frankrig opføres således 2 meget store anlæg, og i Stockholm har  

 man i flere år haft 32 bybusser kørende på ren ætanol med henblik på at  

 forbedre bymiljøet.
Det er besluttet at øge antallet til over 80.
Der sker også en meget voldsom udvidelse af produktionskapaciteten til  

 produktion af biodiesel i en række lande som Frankrig, Italien, Tyskland,  

 Sverige, Belgien m.fl.
Med GATT-aftalen er der lagt loft over produktionen af  

 biodiesel i Europa.
Det er vigtigt, at der sikres dansk landbrug en andel af  

 den europæiske non food-rapskvote gennem iværksættelse af en dansk produktion  

 og anvendelse.
Det er muligt at producere biobrændstoffer med kendt teknologi, men  

 produktionsprisen for biobrændstoffer er højere end for de fossile  

 brændstoffer, de kan erstatte.
Der er derfor behov for en støtte i form af en  

 delvis afgiftsfritagelse.
Det er derfor indført i de ovennævnte lande.
Gennem en målrettet forsknings- og udviklingsindsats kan  

 produktionsprocesserne imidlertid forbedres, hvorved  

 produktionsomkostningerne kan reduceres og biobrændstoffernes konkurrenceevne  

 forbedres, samtidig med at de miljømæssige forhold forbedres yderligere.
I  

 USA er produktionsprisen for ætanol således reduceret fra ca. 6 kr. pr. liter  

 til under 2 kr. pr. liter, samtidig med at energiforbruget til destillation  

 er reduceret med 90 pct.
Anvendelse af biomasse i transportsektoren er i Danmark hidtil vurderet at  

 være dyrere end anden anvendelse af biomasse.
Dette skyldes primært, at  

 vurderingerne baseres på antagelser om produktionsøkonomien i gamle og  

 eksisterende teknologier.
Med de reduktioner, der kan forventes i  

 produktionsomkostningerne, vil omkostningerne til fortrængning af CO2 ved  

 hjælp af biobrændstoffer imidlertid kunne reduceres ned mod niveauet for  

 anden anvendelse af biomasse.
Hertil kommer, at anvendelse af biomasse i  

 transportsektoren medfører en betydelig reduktion i andre emissioner end CO2.  

 Det er derfor ikke rimeligt at pålægge CO2-fortrængningen hele merudgiften  

 ved biobrændstoffer i forhold til fossile brændstoffer.
Gennem en målrettet indsats vil transportsektoren kunne begynde at bidrage  

 til de miljømæssige målsætninger, der er vedtaget.
Dette kræver etablering af  

 de økonomiske rammer for en erhvervsmæssig deltagelse i konkrete  

 udviklingsprojekter, der kan udnytte og forbedre de miljømæssige perspektiver  

 og skabe en platform for en dansk industriel udvikling.
Differentiering af afgifterne vil kunne give det nødvendige incitament  

 til, at private virksomheder vil deltage i udviklingsarbejdet.
Herigennem vil  

 der kunne udvikles en ny dansk industri, som det er set inden for bl.a.  

 biogas, vind og kraftvarmeteknologier.
Gennem en afgiftsfritagelse for  

 biobrændstoffer vil der ske en ligestilling mellem flydende brændstoffer og  

 anden biomasseanvendelse, vindkraft og naturgas.
Trafikministeriet har vurderet, at en stigning i benzinpriserne på 1 pct.  

 vil reducere forbruget af brændstof og dermed CO2-emissionen med ca. 0,4 pct.  

 Ved tilbageførsel af denne afgift i form af tilskud til markedsføring af  

 ætanol vil der imidlertid kunne opnås en yderligere reduktion i CO2-udslippet  

 på 2-3 pct.
Det betyder, at den væsentligste miljømæssige gevinst for  

 energiafgifter ikke er afgiftens størrelse, men anvendelsen af det opkrævede  

 provenu.
 Biobrændstoffer kan på grund af de råvaremæssige begrænsninger kun  

 erstatte en mindre andel af det samlede forbrug af fossile brændstoffer, men  

 det vil alligevel kunne bidrage væsentligt til den reduktion i CO2-udslippet,  

 som er nødvendig for at opfylde Danmarks målsætning om en stabilisering af  

 udslippet i år 2005.
Inden for EU's program for vedvarende energi er det målet, at  

 biobrændstoffer i år 2005 skal dække 5 pct. af brændstofmarkedet.
I praksis  

 vil biobrændstoffer eller additiver baseret på biomasse kun udgøre en mindre  

 andel af markedet, da der inden for en årrække alene bør iværksættes et  

 begrænset demonstrationsanlæg til udvikling af produktionsteknologien og  

 gennemførelse af forsøg med markedsføring.
En kvote på 65 mio. liter inden  

 for et antal demonstrationsprojekter vil give mulighed for den nødvendige  

 udviklingsindsats.
 En afgiftsfritagelse for biobrændstoffer vil svare til det system, man i  

 øvrigt har med hensyn til biomasse og vedvarende energi, hvor der udbetales  

 et beløb pr. produceret kilowatttime på halmbaserede kraftvarmeværker,  

 biogasanlæg, vindmøller og naturgasfyrede kraftvarmeanlæg.
Afgiftslempelsen bør aftrappes over en årrække som foreslået i forslaget  

 til direktiv om punktafgiftssatsen for motorbrændstoffer baseret på biomasse  

 (Scrivenerdirektivet) med henblik på at fremme virksomhedernes incitament til  

 at reducere produktionsomkostningerne yderligere.
Derigennem vil der kunne  

 skabes en sund industri.
 Der er en række industrielle danske aktører, som er interesserede i at  

 iværksætte en produktion og deltage i det videre udviklingsarbejde, der vil  

 kunne placere Danmark som en foregangsnation inden for biobrændstoffer på  

 samme måde, som det er sket med andre former for vedvarende energi:  

 vindkraft, biogas, kraftvarme.
Det er vigtigt, at der kommer fælles europæiske regler for  

 afgiftspolitikken for biobrændstoffer.
Derfor må den danske regering arbejde  

 for, at Scrivenerdirektivet vedtages.
Den hidtidige danske politik på biomasseområdet har primært fokuseret på  

 faste brændsler.
Det er imidlertid vigtigt, at mulighederne for produktion af  

 flydende brændstoffer bliver stimuleret med henblik på, at transportsektoren  

 også kan bidrage til opfyldelsen af CO2-målsætningen.
 Med henblik på at opnå de optimale miljømæssige fordele ved  

 biobrændstofferne og samtidig hindre, at råvaretilvejebringelsen får  

 væsentlige negative miljømæssige konsekvenser, skal demonstrationsprojekterne  

 følges op af et målrettet udviklings- og videnopsamlingsprogram.
 Det tværministerielle embedsmandsudvalg vedrørende energiafgrøder og  

 Teknologinævnets projekt vedrørende biomasse til energiformål har  

 konkluderet, at det er muligt at dyrke energiafgrøder på en miljømæssigt  

 forsvarlig måde på en betydelig del af det braklagte areal, som herigennem  

 kan nyttiggøres til gavn for landbruget og for beskæftigelsen og miljøet.
Produktion af afgrøder og udnyttelse af restprodukter fra land- og  

 skovbrug til produktion af flydende brændstoffer vil kunne medvirke til  

 udviklingen af et bæredygtigt landbrug med en integreret produktion af  

 fødevarer, foder, industrielle højværdiprodukter, brændstoffer og energi.
En  

 sådan integreret produktion ville stille dansk landbrug i en gunstig  

 konkurrencemæssig position og give dansk miljøpolitik en fremtrædende  

 placering.
Provenumæssige konsekvenser De provenumæssige konsekvenser vil kunne styres derved, at der kun gives  

 afgiftsfritagelse til produktionen fra et begrænset antal udviklingsanlæg.
En  

 sådan afgiftsfritagelse vil være tilladt inden for rammerne af EU's  

 mineraloliedirektiv, som pålægger samme afgifter på biobrændstoffer som de  

 fossile brændstoffer, de erstatter.
 De provenumæssige konsekvenser for finansåret 1996 vil ikke overstige 50  

 mio. kr., da det vil tage tid at vurdere og iværksætte projekterne.
