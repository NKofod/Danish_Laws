Ved salg af en restaurant havde sælgeren påtaget sig en  

 konkurrenceklausul, som han overtrådte ved start af en anden restaurant.
Den  

 som følge heraf betalte erstatning kunne hverken fradrages som driftsudgift  

 eller afskrives, da den var begrundet i misligholdelse af en kontrakt og ikke  

 var følge af en normal driftsrisiko.
 A klagede for indkomståret 1987 over, at de stedlige skattemyndigheder  

 ikke havde godkendt hans fradrag på 339.221 kr., betalt i erstatning for  

 overtrædelse af en konkurrenceklausul.
Det fremgik af sagen, at klageren i en årrække havde drevet en restaurant  

 gennem et af ham ejet hovedanpartsselskab B.
I 1986 havde klageren solgt  

 anpartskapitalen på 100.000 kr. til C eller ordre for 3.100.000 kr.
Det var  

 bl.a. et vilkår for handelen, at klageren påtog sig en forpligtelse til  

 hverken direkte eller indirekte at drive restaurant med pizza som  

 hovedprodukt eller være interessent i en sådan virksomhed.
I 1987 havde klageren som medejer af »Restaurant D ApS«  

 overtrådt det nævnte vilkår, og han var indgået på at betale en erstatning på  

 339.221 kr. til køberen af anparterne i B.
Ved opgørelsen af den selvangivne  

 indkomst var den nævnte erstatning fratrukket som en fradragsberettiget  

 udgift.
 Ved ansættelsen havde de stedlige skattemyndigheder ikke anset  

 erstatningen for fradragsberettiget, idet erstatningsansvaret ikke var udslag  

 af en med udøvelsen af erhvervsvirksomheden forbundet normal driftsrisiko.
Klagerens revisor protesterede herimod, idet han principalt påstod  

 erstatningen for fuldt fradragsberettiget, subsidiært at den kunne afskrives  

 efter lov om særlig indkomstskat mv. § 15. Revisor henviste herved til en  

 landsskatteretskendelse fra 1968, LSR Medd. 1968.50, og en  

 statsskattedirektoratsafgørelse fra 1977, jf.
Skattepolitisk Oversigt 1977,  

 side 268.
Landsskatteretten bemærkede, at de af revisor nævnte afgørelser ikke var  

 anvendelige som præjudikater i nærværende sag, hvor det drejede sig om  

 overtrædelse af et vilkår ved salg af anparter.
Retten fandt, at erstatningen  

 måtte anses for ydet på grund af misligholdelse af salgskontrakten om  

 anparterne, og at erstatningen derfor ikke kunne anses for udslag af en med  

 udøvelsen af virksomhed forbundet normal driftsrisiko.
 Retten fandt herefter hverken grundlag for at anse erstatningen for  

 fradragsberettiget eller afskrivningsberettiget, og den påklagede ansættelse  

 blev derfor stadfæstet.
 LV 1990, L 4.8.
