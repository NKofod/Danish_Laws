Nr LSF 25 Forslag til Lov om ændring af selskabsskatteloven og fondsbeskatningsloven  

 (Ophævelse af udlandslempelsen og adgangen til at inddrage udenlandske  

 datterselskaber under sambeskatningen) Fremsat af Jens Thoft (SF) Jes Lunde (SF) Rahbæk Møller (SF) Ebba Strange (SF) den 28. december 1990 § 1 I lov om indkomstbeskatning af aktieselskaber m.v. (selskabsskatteloven),  

 jf. lovbekendtgørelse nr. 623 af 31. august 1990, foretages følgende  

 ændringer:
 1. § 17, stk. 2, ophæves.
 Stk. 3-4 bliver herefter stk. 2-3.
 2. § 17 B, stk. 2, ophæves.
 Stk. 3 bliver herefter stk. 2.
 3. § 18, stk. 2, ophæves.
 Stk. 3 bliver herefter stk. 2.
 4. § 31, stk. 1, affattes således:
»Ligningsrådet kan tillade, at to eller flere selskaber, der er  

 omfattet af skattepligten efter § 1, stk. 1, nr. 1, 2, 2a, 3 og 5,  

 sambeskattes.
Tilladelsen kan kun meddeles, hvis samtlige aktier i  

 datterselskaberne ejes af moderselskabet eller et eller flere af de  

 datterselskaber, der inddrages under sambeskatningen.
De nærmere vilkår for  

 sambeskatningen, herunder bestemmelser om, hvorledes der gås frem i tilfælde  

 af dennes ophævelse, fastsættes af Ligningsrådet.« 5. § 31, stk. 3, ophæves.
§ 2 I lov om beskatning af fonde, visse foreninger og institutter m.v.  

 (fondsbeskatningsloven), jf. lovbekendtgørelse nr. 600 af 28. august 1990,  

 foretages følgende ændring:
 I § 11, stk. 2, ændres »§ 17, stk. 2, 3 og 4«, til  

 »§ 17, stk. 2 og 3«.
§ 3 Stk. 1. Loven træder i kraft dagen efter bekendtgørelsen i  

 Lovtidende.
Loven har virkning fra og med skatteåret 1992-93.
 Stk. 2. For selskaber, hvis regnskabsår, der ligger til grund for  

 skatteåret 1992-93, er påbegyndt den 28. december 1990, har § 1, nr. 4, først  

 virkning for skatteåret 1993-94.
 Stk. 3. For udenlandske selskaber, der efter de hidtidige regler i  

 selskabsskattelovens § 31 er omfattet af sambeskatningen efter tilladelser  

 givet før den 28. december 1990, ophører sambeskatningen senest fra og med  

 skatteåret 1993-94. Ophøret beskattes efter de almindelige regler for  

 udtræden af sambeskatning.
Bemærkninger til lovforslaget Almindelige bemærkninger Lovforslaget er en genfremsættelse af et i folketingsåret 1990-91 (1.  

 samling) fremsat lovforslag, nr.
L 32, se Folketingstidende 1990-91,  

 forhandlingerne sp. 115 og 329, samt tillæg A sp. 963. Lovforslaget blev ikke  

 færdigbehandlet, inden valget blev udskrevet.
SF har valgt at fremsætte  

 lovforslaget uændret, således at det kan indgå i Folketingets behandling af  

 regeringens skattelovsforslag.
Der er dog indsat ændret  

 ikrafttrædelsesbestemmelse.
 Lovforslaget har til formål at fjerne to af de værste skævheder i  

 selskabsbeskatningen, nemlig udlandslempelsen og muligheden for sambeskatning  

 med udenlandske datterselskaber.
Efter reglerne om udlandslempelse nedsættes skatten til det halve af den  

 indkomst, der er indtjent i udlandet.
Ved indførelsen af denne bestemmelse  

 var der en god begrundelse, idet den kunne bidrage til at stimulere  

 valutaindtjeningen i erhvervslivet.
Nu er reglen imidlertid blevet en ren  

 skattefidus.
 Gennem et net af dobbeltbeskatningsaftaler samt ved interne danske  

 skatteregler, herunder ligningslovens § 33, har Danmark gennemført regler,  

 således at indkomst i udlandet ikke dobbeltbeskattes.
Når danske selskaber ønsker at medregne resultatet i den danske indkomst,  

 skyldes det, som det bl.a. er påvist i betænkning nr. 1060, december 1985,  

 vedrørende reglerne for beskatning af udenlandsk indkomst i Danmark og for  

 ophør af skattepligten til Danmark, at der gives en dobbelt lempelse, såvel  

 dobbeltbeskatningslempelse som udlandslempelse.
Der henvises i denne  

 forbindelse til skatteministerens svar af 25. juni 1990 på spørgsmål 118  

 (Alm. del) fra Folketingets Skatteudvalg.
De danske regler for sambeskatning giver mulighed for at inddrage de  

 udenlandske datterselskaber i sambeskatningen.
Hermed spares betydelige  

 skatter.
Har det udenlandske datterselskab skattemæssigt underskud,  

 fratrækkes dette underskud i den danske indkomst, og dermed nedsættes den  

 danske skat.
Har det udenlandske datterselskab overskud, gives såvel  

 udlandslempelse som dobbeltbeskatningslempelse, og dette nedsætter i  

 realiteten også den danske skat for de danske selskaber.
 Der er da heller ikke andre lande, der kender til sådanne regler.
 Ved at ophæve reglerne opnås dels et betydeligt provenu, særlig på lang  

 sigt, dels betydelige administrative lettelser, idet skatteberegningen  

 forenkles og skattemyndighederne ikke længere skal ligne og revidere  

 udenlandske datterselskaber.
Administrative konsekvenser Ophævelsen af de to regler vil medføre en betydelig forenkling af  

 skattelovgivningen med store administrative fordele.
Ophævelse af udlandslempelsen vil medføre en betydelig forenkling af  

 skatteberegningen, herunder edb-systemet for selskabsskatten.
Det vil desuden  

 lette skatteopkrævningen, da udlandslempelsen ofte må beregnes a conto i  

 forbindelse med opkrævning af selskabsskat, fordi de store koncerner  

 indsender selvangivelserne tæt på fristen for opkrævning af selskabsskat.
Ophævelsen af sambeskatningen for udenlandske datterselskaber vil medføre,  

 at skattemyndighederne ikke længere skal ligne og kontrollere en lang række  

 udenlandske selskaber.
Denne ligning og kontrol er - i det omfang den reelt  

 er foretaget - betydeligt arbejdskrævende og kræver meget kvalificeret  

 personale.
Provenuskøn Ifølge skatteministerens skøn i svar af 25. juni 1990 til Folketingets  

 Skatteudvalg på spørgsmål 118 (Alm. del) skønnes provenutabet som følge af  

 udlandslempelsen at være 600 mio. kr. årligt.
 I betænkning nr. 1060 (side 257) skønnes adgangen til at inddrage  

 udenlandske datterselskaber i sambeskatningen at medføre et provenutab på 620  

 mio. kr., heraf dog 120 mio. kr. som følge af reglen om udlandslempelse.  

 Siden er betydelig flere udenlandske datterselskaber inddraget under den  

 danske sambeskatning, og selskabsskatteprocenten er nedsat til 40.
Hertil kommer, at selv om de to regler i sig selv medfører betydelige  

 nedsættelser af selskabsskatten, vil den fulde virkning af ophævelsen af  

 reglerne først fremkomme over en årrække.
Netop de gunstige regler har ofte  

 medført, at de koncerner, der har kunnet udnytte reglerne, samtidig har  

 kunnet undlade at opbygge store skattemæssige reserver (nedskrivninger,  

 afskrivninger og henlæggelser). En ophævelse af de to regler vil formentlig  

 medføre, at de berørte selskaber vil forsøge på anden vis at nedsætte den  

 potentielle skattebetaling.
 Da selskabsskatten ikke er en samtidighedsskat som personskatterne, og da  

 reglerne først foreslås at have virkning for indkomståret 1991 (skatteåret  

 1992-93), hvor selskabsskatten først betales i 1992, og fra indkomståret 1992  

 (skatteåret 1993-94), hvor selskabsskatten betales i 1993, er der betydelig  

 usikkerhed om provenuet, der samtidig er afhængigt af den almindelige  

 indtjening i de berørte selskaber.
Bemærkninger til de enkelte bestemmelser Til § 1, nr. 1-3 (Ophævelsen af udlandslempelsen) Den særlige adgang til udlandslempelse for aktie- og anpartsselskaber,  

 sparekasser, brugsforeninger og forsikringsselskaber foreslås ophævet.
Til § 1, nr. 4 og 5 (Ophævelse af adgang til sambeskatning med udenlandsk datterselskab) Det foreslås, at kun danske selskaber omfattet af den fulde skattepligt og  

 omfattet af den almindelige selskabsbeskatning kan inddrages under  

 sambeskatning efter bestemmelserne i selskabsskattelovens § 31.
 Samtidig foreslås bestemmelsen forenklet, således at det direkte af stk. 1  

 fremgår, hvilke forskellige selskabstyper der er omfattet af reglerne.
 Herefter kan stk. 3 ophæves, og bestemmelsen er mere overskuelig.
Til § 2 Som følge af ophævelsen af udlandslempelsen for selskaber foreslås den  

 tilsvarende bestemmelse for udlandslempelse for fonde m.v. ophævet.
Til § 3 Det foreslås, at ændringerne får virkning fra og med skatteåret 1992-93,  

 det vil sige indkomståret 1991.
 For de fleste selskaber vil det være fra regnskabsåret 1991. En hel del  

 selskaber har dog allerede ved fremsættelsen af lovforslaget påbegyndt det  

 regnskabsår, der ligger til grund for skatteåret 1992-93. For disse selskaber  

 foreslås reglen om sambeskatning først at gælde fra skatteåret 1993-94.
Ophævelse af muligheden for sambeskatning med udenlandske selskaber  

 medfører, at en lang række udenlandske datterselskaber, der nu er omfattet af  

 sambeskatningen, skal udelukkes fra sambeskatning de kommende år.
Denne  

 ophævelse anses skattemæssigt for udtræden.
Det er fundet rimeligt, at for  

 udenlandske datterselskaber, der ved lovforslagets fremsættelse er omfattet  

 af sambeskatning, kan der ske sambeskatning til og med skatteåret 1992-93,  

 således at selskaberne har en rimelig tid til at disponere efter de nye  

 regler.
Bilag I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I lov om indkomstbeskatning af aktieselskaber m.v. (selskabsskatteloven),  

 jf. lovbekendtgørelse nr. 623 af 31. august 1990, foretages følgende  

 ændringer:
 1. § 17, stk. 2, ophæves.
 Stk. 3-4 bliver herefter stk. 2-3.
§ 17. - - - Stk. 2. Godtgør et af de i § 1, stk. 1, nr. 1 og 2, nævnte  

 selskaber, at en vis del af dets skattepligtige indkomst hidrører fra  

 virksomhed i udlandet, nedsættes den beregnede indkomstskat med halvdelen af  

 det skattebeløb, der forholdsmæssigt svarer til den nævnte del af indkomsten.  

 Ved opgørelsen af den del af den skattepligtige indkomst, der hidrører fra  

 virksomhed i udlandet, regnes alene med den ved nævnte virksomhed indtjente  

 nettoindtægt.
Hvor det er forbundet med betydelige praktiske vanskeligheder  

 at opgøre, hvor stor en del af den skattepligtige indkomst der hidrører fra  

 virksomhed i udlandet, kan Ligningsrådet tillade, at nedsættelsen beregnes på  

 et andet grundlag.
Bestemmelsen finder ikke anvendelse på indtægter  

 hidrørende fra Færøerne og Grønland.
Stk. 3. - - - 2. § 17 B, stk. 2, ophæves.
 Stk. 3 bliver herefter stk. 2.
§ 17 B.
Indkomstskatten for de i § 1, stk. 1, nr. 2 a, nævnte  

 skattepligtige sparekasser udgør 40 pct. af den skattepligtige indkomst.
 Stk. 2. For de i stk. 1 nævnte sparekasser finder bestemmelsen i §  

 17, stk. 2, tilsvarende anvendelse.
Stk. 3. - - - 3. § 18, stk. 2, ophæves.
 Stk. 3 bliver herefter stk. 2.
 § 18. Indkomstskatten for de i § 1, stk. 1, nr. 3, nævnte  

 skattepligtige foreninger udgør 40 pct. af den skattepligtige indkomst.
 Stk. 2. For de i stk. 1 nævnte foreninger finder bestemmelserne i  

 § 17, stk. 2, tilsvarende anvendelse.
Stk. 3. - - - 4. § 31, stk. 1, affattes således:
»Ligningsrådet kan tillade, at to eller flere selskaber, der er  

 omfattet af skattepligten efter § 1, stk. 1, nr. 1, 2, 2a, 3 og 5,  

 sambeskattes.
Tilladelsen kan kun meddeles, hvis samtlige aktier i  

 datterselskaberne ejes af moderselskabet eller et eller flere af de  

 datterselskaber, der inddrages under sambeskatningen.
De nærmere vilkår for  

 sambeskatningen, herunder bestemmelser om, hvorledes der gås frem i tilfælde  

 af dennes ophævelse, fastsættes af Ligningsrådet.« 5. § 31, stk. 3, ophæves.
§ 31. Ligningsrådet kan tillade, at to eller flere aktieselskaber  

 sambeskattes.
Det er dog en betingelse herfor, at aktieselskaberne har samme  

 regnskabsår.
Hvis aktieselskaberne er hjemmehørende her i landet, kan  

 tilladelse kun meddeles, hvis samtlige aktier i datterselskaberne ejes af  

 moderselskabet eller af et eller flere af de datterselskaber, der inddrages  

 under sambeskatningen.
Er et eller flere af datterselskaberne hjemmehørende i  

 udlandet, kan tilladelse meddeles, såfremt de danske aktieselskaber, der  

 inddrages under sambeskatningen, enten selv eller sammen med  

 Industrialiseringsfonden for Udviklingslandene ejer hele den del af de  

 udenlandske datterselskabers aktiekapital, som efter lovgivningen i det  

 pågældende land kan ejes af aktieselskaber her i landet.
De nærmere vilkår  

 for sambeskatningen - herunder bestemmelser om, hvorledes der skal gås frem i  

 tilfælde af dennes ophævelse - fastsættes af Ligningsrådet.
Stk. 2. Uanset bestemmelsen i stk. 1, 3. pkt., kan Ligningsrådet  

 dog tillade sambeskatning, selv om et datterselskab udsteder aktier m.v., der  

 er omfattet af § 7 A i ligningsloven.
Sambeskatningen kan dog kun tillades,  

 når det ved udstedelsen af aktierne er betinget, at aktierne ved afståelse  

 eller ved medarbejderens død tilbagesælges til selskabet, der i så fald er  

 forpligtet til at erhverve disse.
 Stk. 3. Reglerne i stk. 1 og stk. 2 finder tilsvarende anvendelse  

 på:
 1) Selskaber som nævnt i § 1, stk. 1, nr. 2.
 2) Sparekasser som nævnt i § 1, stk. 1, nr. 2 a.
 3) Brugsforeninger som nævnt i § 1, stk. 1, nr. 3.
 4) Gensidige forsikringsforeninger som nævnt i § 1, stk. 1, nr. 5.
 5) Hovedforeninger som nævnt i § 1, stk. 2, 1. pkt.
§ 2 I lov om beskatning af fonde, visse foreninger og institutter m.v.  

 (fondsbeskatningsloven), jf. lovbekendtgørelse nr. 600 af 28. august 1990,  

 foretages følgende ændring:
 I § 11, stk. 2, udgår »§ 17, stk. 2, 3 og 4«, og i stedet  

 indsættes: »§ 17, stk. 2 og 3«.
 § 11. Indkomstskatten udgør 40 pct. af den skattepligtige  

 indkomst.
 Stk. 2. Reglerne i selskabsskattelovens § 17, stk. 2, 3 og 4,  

 finder tilsvarende anvendelse på de af denne lov omfattede fonde, visse  

 foreninger og institutter m.v.
