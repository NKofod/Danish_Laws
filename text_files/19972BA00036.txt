Nr BSF 36 Forslag til folketingsbeslutning om en uvildig undersøgelse af Politiets  

 Efterretningstjenestes aktiviteter Fremsat af Holger K.
Nielsen (SF) Margrete Auken (SF) Anne Baastrup (SF)  

 Pernille Frahm (SF) Aage Frandsen (SF) Jes Lunde (SF) den 22. april 1998 Folketinget pålægger regeringen at gennemføre en uvildig undersøgelse af  

 Politiets Efterretningstjenestes aktiviteter i relation til lovlig politisk  

 og faglig virksomhed.
Bemærkninger til forslaget TV 2-programmet »Fak2eren« kunne i udsendelser den 1. og 3.  

 marts 1998 dokumentere, at Politiets Efterretningstjeneste (PET) har  

 infiltreret og registreret lovlig politisk aktivitet.
Desuden kom det frem,  

 at PET skulle have været advaret om det politiske attentat mod Internationale  

 Socialisters kontor i Søllerødgade i København i marts 1992, som kostede en  

 person livet.
Siden har dagspressen løbende stillet en række spørgsmål om  

 PETs aktiviteter.
På baggrund af de spørgsmål, som blev rejst i Fak2eren og i dagspressen,  

 bad justitsministeren PET om at udarbejde en redegørelse for dets  

 aktiviteter.
Denne redegørelse blev offentliggjort den 1. april 1998, men  

 redegørelsen er efter forslagsstillernes opfattelse utilstrækkelig til at  

 afdække PETs aktiviteter og til at overbevise offentligheden om, at PET har  

 handlet i overensstemmelse med landets love.
Det er principielt altid  

 utilfredsstillende, hvis nogen skal undersøge sig selv.
Dertil kommer, at det  

 i dette tilfælde drejer sig om en hemmelig tjeneste, der i sagens natur er  

 meget lukket og uigennemskuelig.
En intern undersøgelse må i en sådan  

 situation anses for helt utilstrækkelig og derfor uacceptabel, hvis målet er  

 at besvare de spørgsmål om meget alvorlige anklager om lovbrud, som er blevet  

 rejst.
Desuden giver den udarbejdede redegørelse i sig selv anledning til en lang  

 række spørgsmål.
Eksempelvis er der ikke angivet nogen nærmere begrundelse  

 for, at PET skulle infiltrere lovlige politiske partier, eller for den  

 interesse, der blev viet faglige konflikter i 1980erne.
Anklager om  

 registrering og ulovlige aktiviteter i øvrigt er heller ikke overbevisende  

 tilbagevist i redegørelsen.
Arkivaren Frede Farmands oplysninger om, at PET  

 var advaret om Søllerødgade-attentatet, fremstår som påstand mod påstand.
Det  

 fremgår ikke, hvorfor PETs aktiviteter ikke er blevet fremlagt for landets  

 daværende justitsminister med henblik på godkendelse, eller hvorfor den  

 nuværende justitsminister og Folketinget fik misvisende oplysninger fra PET.
 Endelig har man kunnet konstatere, at der i Norge, Holland og Schweiz - de  

 tre europæiske lande, som har gennemført grundige undersøgelser af  

 efterretningstjenesternes aktiviteter - alle tre steder er blevet afsløret  

 omfattende ulovlige aktiviteter fra tjenesternes side.
På den baggrund foreslås det, at der skal gennemføres en uafhængig  

 undersøgelse af PETs aktiviteter eksempelvis i form af en  

 kommissionsundersøgelse.
Det centrale er, at den gruppe, som får til opgave  

 at gennemføre undersøgelsen, får ubegrænset adgang til materiale og til at  

 afhøre nuværende såvel som tidligere ansatte i efterretningstjenesten og i  

 Justitsministeriet under vidneansvar.
 Undersøgelsen skal bl.a. afdække:
- om der er sket lovbrud, herunder om der er sket ulovlig registrering, - om der er foretaget tjenestestridige handlinger, - hvorfor PET ikke afværgede det politiske attentat mod Internationale  

 Socialister, - om PETs aktiviteter har været hensigtsmæssige (såvel om de har været  

 tilstrækkelige, som om de har været overdrevne) i lyset af de  

 trusselsbilleder, man på daværende tidspunkt kunne stille op.
 Såfremt der i forbindelse med undersøgelsen fremkommer informationer, som  

 giver begrundet mistanke om, at der er sket lovbrud, skal den gruppe, som  

 forestår undersøgelsen, kunne kræve sagen rejst som straffesag (eventuelt for  

 lukkede døre) efter sædvanlige retsregler.
En sådan sag skal kunne føres af en af tjenesten uafhængig instans.
Det  

 skal være muligt at gennemføre en eventuel retssag i lukkede retsmøder.
Det  

 skal ikke være muligt eksempelvis under henvisning til rigets sikkerhed at  

 omgå sædvanlige vidnebestemmelser.
Undersøgelsen skal være offentligt tilgængelig.
Dog således, at hvis der  

 fremkommer oplysninger, som undersøgelsesgruppen vurderer kan kræve  

 fortrolighed, fremlægges disse oplysninger for Folketingets Udvalg vedrørende  

 Efterretningstjenesterne med justitsministerens bemærkninger til dette  

 udvalgs endelige afgørelse.
Redegørelsen skal i de tilfælde, hvor der måtte  

 være sket lovbrud, under alle omstændigheder være offentligt tilgængelig.
 Undersøgelsesgruppen skal have adgang til sekretariatsbistand.
Skriftlig fremsættelse Holger K.
Nielsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en uvildig undersøgelse af  

 Politiets Efterretningstjenestes aktiviteter.
(Beslutningsforslag nr.
B 36).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
