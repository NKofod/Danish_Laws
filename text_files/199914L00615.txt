Betænkning afgivet af  

 Uddannelsesudvalget den 16. maj 2000 Betænkning over Forslag til lov om mellemlange  

 videregående uddannelser Udvalget har behandlet lovforslaget i nogle møder  

 og har herunder stillet spørgsmål til undervisningsministeren,  

 som denne har besvaret skriftligt.
 Endvidere har udvalget modtaget skriftlige  

 og/eller mundtlige henvendelser fra:
Akademikernes Centralorganisation, Amtsrådsforeningen, BUPL, Civiløkonomerne, Danmarks Jurist- og Økonomforbund, Dansk Magisterforening, Dansk Management Råd, Dansk Psykolog Forening, Dansk Sygeplejeråd, Erhvervssprogligt Forbund, Ingeniørforeningen i Danmark, Landsorganisationen i Danmark, Pædagogseminariernes Rektorforsamling, Rektorforsamlingen for Ingeniørskolerne De Danske Teknika, Rektorkollegiet, Studierådet for Ingeniørstuderende i Danmark og Syddansk Universitet.
 Undervisningsministerens talepapir fra et samråd med  

 udvalget den 2. maj 2000 er optrykt som bilag til betænkningen.
Undervisningsministeren har over for udvalget  

 tilkendegivet, at bemyndigelsen i lovforslagets § 2, stk. 2, alene  

 tænkes anvendt i begrænsede tilfælde.
Den foreslåede  

 bestemmelse er indsat ud fra rent hjemmelsmæssige overvejelser.
Det er  

 således hensigten, at nye uddannelser skal udvikles i overensstemmelse  

 med § 2, stk. 1.
 § 2, stk. 2, vil kunne sikre  

 handelshøjskoleafdelingerne hjemmel til fortsat at udbyde de  

 eksisterende merkantile bacheloruddannelser, selv om  

 handelshøjskoleafdelingerne overgår til lov om selvejende  

 institutioner for videregående uddannelser m.v., herunder  

 indtræder i et Center for Videregående Uddannelser (CVU). Dette  

 betyder ikke, at uddannelserne i erhvervssprog og erhvervsøkonomi skal  

 omfattes af bestemmelsen om tildeling af professionsbachelortitlen, jf.  

 lovforslagets § 7. Uddannelsernes status og indhold ændres ikke som  

 følge af lovforslaget.
 Bestemmelsen bemyndiger undervisningsministeren til at  

 beslutte, at bygningskonstruktøruddannelsen, der i dag udbydes i  

 henhold til lov om korte videregående uddannelser  

 (erhvervsakademiuddannelser), og som er uden praktik, kan omfattes af  

 lovforslaget.
Det fremgår af bemærkningerne til  

 lovforslagets § 7, stk. 1, at afgørelsen af, om en mellemlang  

 videregående uddannelse kan godkendes til at give dimittenderne ret til  

 at benævne sig professionsbachelor, vil blive truffet på grundlag  

 af en konkret vurdering.
Vurderingen omfatter den enkelte uddannelses  

 formål, adgang, indhold, struktur, længde, lærernes  

 kvalifikationer samt uddannelsernes professionsbasering,  

 forskningstilknytning og udviklingsbasering.
Hvor forskningstilknytningen  

 foregår ved et Center for Videregående Uddannelse (CVU),  

 etableres forskningstilknytningen ved, at det pågældende CVU  

 samarbejder med de bedste forskningsmiljøer, og udgangspunktet for  

 forskningstilknytningen er praksisnære erfaringer fra fagenes  

 virkelighed.
Afgørelsen af, om en mellemlang videregående  

 uddannelse kan godkendes til at give dimittenderne ret til at benævne  

 sig professionsbachelor, tager udgangspunkt i uddannelsens niveau og kvalitet  

 baseret på en gennemgang af uddannelsens regler og rammer samt  

 materiale, der belyser de faktiske forhold og den faktiske kvalitet på  

 uddannelserne.
 Af afsnit 4 i lovforslagets almindelige bemærkninger  

 fremgår det endvidere, at praktikkens indhold og tilrettelæggelse  

 også skal have en væsentlig betydning for den samlede vurdering  

 af, om en uddannelse kan godkendes til professionsbachelortitlen.
 I henhold til lovforslagets § 7, stk. 3, vil  

 undervisningsministeren udstede en bekendtgørelse om  

 professionsbachelortitlen, der nærmere fastlægger  

 professionsbachelorniveauet samt beskriver procedure og kriterier for  

 godkendelse til professionsbachelortitlen.
Undervisningsministeren har på baggrund af sine  

 forventninger til bekendtgørelsens indhold foretaget en  

 forsøgsvis opdeling af eksisterende mellemlange videregående  

 uddannelser i forskellige kategorier: Uddannelser, der umiddelbart forventes  

 at kunne få professionsbachelortitlen; uddannelser, der forventes at  

 skulle undergå justeringer for at få titlen; og uddannelser, som  

 ikke på kort sigt forventes at kunne få titlen.
Som udgangspunkt  

 er det undervisningsministerens forventning, at de fleste af de mellemlange  

 videregående uddannelser hurtigt vil kunne godkendes til  

 professionsbachelortitlen.
 De uddannelser, der umiddelbart forventes at få  

 professionsbachelortitlen som niveaubetegnelse, er læreruddannelsen,  

 socialrådgiveruddannelsen, diplom- og eksportingeniøruddannelsen  

 og journalistuddannelsen.
 For så vidt angår den gruppe uddannelser, der  

 forventes at skulle gennemgå justeringer for at kunne opnå  

 professionsbachelortitlen, har undervisningsministeren tilkendegivet  

 følgende:
 Pædagoguddannelsen:
 Der skal foretages en vurdering af, om uddannelsens  

 praktik har en sådan form og et sådant indhold, at den reelt og  

 progressivt medvirker til at understøtte uddannelsens teoretiske del.  

 Det skal undersøges, om der er behov for, at praktikken i uddannelsen  

 i højere grad end i dag gives et uddannelsesmæssigt sigte.
Uddannelsens teoretiske del må vurderes med henblik  

 på, om det tilstrækkelig tydeligt fremgår, hvad der er  

 uddannelsens centrale fag og temaer.
Lærerkvalifikationerne skal sikres  

 ved, at der parallelt med hvad der er sket på f.eks.  

 læreruddannelsen   indføres en  

 lektorbedømmelsesprocedure.
 Eventuelle justeringer af pædagoguddannelsen skal  

 foretages, så de kan få virkning fra studieåret  

 2001/2002.
 Ernærings- og husholdningsøkonomuddannelsen:
Hele feltet af ernæringsuddannelser, dvs.  

 ernærings- og husholdningsøkonomuddannelsen,  

 økonomauddannelsen og uddannelsen til klinisk diætist,  

 analyseres i øjeblikket.
Der synes at være gode muligheder for  

 at skabe en fælles ramme for mellemlange videregående uddannelser  

 på ernæringsområdet.
En reform af dette uddannelsesfelt  

 skal sikre, at uddannelserne får et indhold og en kvalitet, der  

 gør det muligt at godkende dem til professionsbachelortitlen.
 Reformen af dette uddannelsesfelt forventes at være  

 afsluttet, så den kan få virkning fra uddannelsesåret  

 2001/2002.
 De mellemlange videregående sundhedsuddannelser:
Der arbejdes med en reform af hele feltet af mellemlange  

 videregående sundhedsuddannelser med henblik på en styrkelse af  

 deres indhold og kvalitet.
I reformen indgår krav til indhold og  

 samspil mellem praktik og teori, krav til lærerkvalifikationer og krav  

 til fælles uddannelseselementer.
Reformens første del, der fastlægger de  

 fælles rammer for uddannelsesområdet, er ved at være  

 afsluttet.
Anden del, der består i en konkret udmøntning i  

 forhold til hver af uddannelserne, forventes afsluttet inden udgangen af  

 2000, så de kan få virkning fra det følgende  

 studieår.
 Bygningskonstruktøruddannelsen:
 Uddannelsen skal justeres med henblik på at  

 synliggøre, at der er tale om en uddannelse, der rummer både  

 teori og praktik i et samspil og på et niveau, der gør  

 uddannelsen til en mellemlang videregående uddannelse, der kan  

 godkendes til professionsbachelortitlen.
 Justering af uddannelsen vil blive iværksat efter  

 vedtagelsen af lovforslaget og forventes afsluttet, så de ændrede  

 regler om uddannelsen træder i kraft august 2001.
 Praktikkens rolle:
 Med hensyn til praktikkens rolle i de mellemlange  

 videregående uddannelser har undervisningsministeren oplyst  

 følgende:
De mellemlange videregående uddannelser skal give de  

 studerende inden for de enkelte uddannelsesområder teoretiske og  

 praktiske kvalifikationer på højt fagligt niveau og grundlag for  

 umiddelbar udøvelse af en erhvervsfunktion.
Uddannelserne skal  

 karakteriseres af et tæt dynamisk samspil mellem teori og praksis i  

 selve uddannelsesforløbet, så der skabes kompetencer hos de  

 færdiguddannede, som danner et godt grundlag for en umiddelbar overgang  

 til erhvervsmæssig beskæftigelse.
Udgangspunktet er, at praktik og teori er  

 ligeværdige elementer i de mellemlange videregående uddannelser,  

 og at uddannelsernes kvalitet skal sikres gennem hele uddannelsen, det vil  

 sige også gennem praktikdelen.
Men forholdet mellem teori og praksis og  

 forholdet mellem praktikkens indhold og tilrettelæggelse kan variere og  

 skal tage udgangspunkt i de enkelte professioners erhvervsforhold og  

 kompetencebehov.
Målet med praktikken er generelt, - at de studerende kan gå direkte ud i en erhvervsmæssig  

 beskæftigelse, - at de studerende får skabt en sammenhæng mellem  

 teoridannelse og erfaringsdannelse, - at de studerendes erfaringer fra praktikken inddrages i undervisningen,  

 og - at der er progression i praktikken fra observerende, reflekterende til  

 selvstændigt udøvende.
 F.eks. er målet for læreruddannelsens praktik,  

 at den studerende med udgangspunkt i de skoler, hvor praktikken finder sted,  

 alene og i samarbejde med andre kvalificerer sig til at:
 - Planlægge, gennemføre og vurdere undervisning.
 - Varetage almene læreropgaver.
 - Reflektere over og begrunde egen undervisning fagligt og  

 pædagogisk.
 - Indgå aktivt i skolens daglige virksomhed.
 Med hensyn til den praktiske tilrettelæggelse vil  

 det generelt for de mellemlange videregående uddannelser være  

 sådan, at der gennem uddannelsesforløbet er en vekslen mellem  

 teori og praktik på et arbejdssted (sygehus, skole, børnehave  

 m.v.).
Det forudsættes, at lærerne på  

 uddannelsesinstitutionerne har indsigt i den pågældende  

 professions praksisvirksomhed, ligesom praktikvejlederne på  

 arbejdsstedet skal have en baggrund, der gør, at de systematisk,  

 målrettet og velbegrundet kan vejlede og bedømme de studerende i  

 praktikforløb, der spænder fra det observerende til det  

 selvstændigt udøvende.
Det bør i den forbindelse  

 overvejes, om praktikvejledernes uddannelsesmæssige baggrund skal  

 styrkes.
 For yderligere at styrke samspillet mellem praktik og  

 teori kan de studerende tage konkrete opgaver/cases med fra praktikstedet til  

 uddannelsesinstitutionerne, hvor de skal løses i en teoretisk  

 sammenhæng, og omvendt.
 For at understrege ligeværdigheden mellem teori og  

 praktik bør praktikstedet afgive en udtalelse, der munder ud i en  

 bedømmelse »bestået/ikke bestået «.
 Herefter indstiller udvalget lovforslaget til  

vedtagelse uændret.
Hans Peter Baadsgaard (S) fmd.  

  Peder Sass (S)  Jeppe Kofod (S)  

  Frode Sørensen (S)  Carsten Hansen (S)  

  Aage Frandsen (SF) Susanne Clemensen (CD)  

  Henrik Svane (RV)  Søren Kolstrup (EL)  Anders  

 Mølgaard (V) nfmd.  Hanne Severinsen (V)  

  Else Winther Andersen (V)  Karen Rønde (V)  

 Brian Mikkelsen (KF)  Knud Erik Kirkegaard (KF)  

  Christian H.
Hansen (DF)  

  Tove Videbæk (KRF) Frihed 2000 havde ikke medlemmer i udvalget.
Bilag Talepapir fra samråd om  

 samrådsspørgsmål A-D optrykt efter anmodning fra  

 udvalget Som lovet ved samråd den 2. maj 2000 oversender jeg  

 hermed mine talepapirer, som følger nedenfor:
Spørgsmål A Ministeren bedes redegøre for konsekvenserne af  

 lovforslaget for de danske diplom- og eksport ingeniøruddannelsers  

 internationale stilling, herunder for uddannelsernes titel.
Spørgsmål B Mange diplomingeniører deltager i internationale  

 opgaver, hvor deres CV har stor betydning for deres muligheder for at byde  

 ind på opgaver.
Hvad vil ministeren gøre for at sikre, at  

 uddannelserne ved et eventuelt titelskifte ikke bliver opfattet som  

 devalueret? Spørgsmål C Dansk Industri har anført, at erhvervslivet har  

 brug for en øget rekruttering til disse uddannelser, og at dette  

 fordrer en stærk og klar profil.
Hvordan vil ministeren ved et  

 eventuelt titelskifte forhindre usikkerhed, hvad angår tilgang til  

 uddannelserne og de studerendes muligheder for deltagelse i internationale  

 netværk? Spørgsmål D Hvad vil en eventuel titelændring betyde for  

 allerede uddannede diplom- og eksportingeniørers internationale  

 titel? Svar på spørgsmål A, B, C og D Alle 4 spørgsmål beskæftiger sig  

 på den ene eller den anden måde med MVU-lovforslagets mulige  

 indvirkning på diplom- og eksportingeniøruddannelserne og  

 specielt titulaturens betydning for diplom- og  

 eksportingeniøruddannelsernes internationale anerkendelse.
Jeg vil  

 derfor forsøge at give et samlet svar på  

 spørgsmålene.
Som udgangspunkt finder jeg det væsentligt, at  

 også uddannelserne på det tekniske uddannelsesområde  

 omfattes af MVU-lovforslaget.
Uddannelserne repræsenterer et vigtigt  

 erhvervsrettet uddannelsesområde, som jeg mener bør være  

 med i den samlede reform af det mellemlange videregående  

 uddannelsesområde.
Bl.a. fordi det er en vigtig målsætning  

 med lovforslaget, at det samlede mellemlange videregående  

 uddannelsesområde kommer til at fokusere mindre entydigt på det  

 offentlige arbejdsmarked.
Samtidig rummer både den 3 ½-årige  

 diplomingeniøruddannelse og den 4½-årige  

 eksportingeniøruddannelse praktik i uddannelsen og et professions- og  

 erhvervsrettet sigte.
Derfor er det naturligt, at uddannelserne omfattes af  

 MVU-lovforslaget og derigennem også får mulighed for at få  

 del i den nye professionsbachelortitel.
Jeg vil gerne understrege, at der med  

 indførelsen af professionsbachelortitlen på ingen måde  

 sigtes på at devaluere nogen mellemlang videregående uddannelse.  

 Tværtimod.
Mit ønske er, som det fremgår af lovforslaget,  

 at titlen skal markere, at visse mellemlange videregående uddannelser  

 og til disse hører diplom- og eksportingeniøruddannelserne   er  

 på niveau med universiteternes bacheloruddannelser.  

 Professionsbachelorer adskiller sig fra bachelorerne i kraft af, at de  

 mellemlange videregående uddannelser har professionsbasering og  

 praksisnærhed som meget væsentlige karakteristika.
Jeg vil gerne præcisere, at tildeling af  

 professionsbachelortitlen ikke er ensbetydende med, at uddannelsernes  

 konkrete navnebetegnelser forsvinder.
Professionsbachelortitlen angiver et  

 fagligt niveau baseret på en række kvalitative krav til den  

 enkelte uddannelse, ligesom eksempelvis kandidatgraden angiver et niveau, men  

 ikke en konkret uddannelse.
 Dermed opsætter MVU-lovforslaget ikke barrierer for,  

 at diplom- eller eksportingeniører fortsat kan bruge  

 diplomingeniør- henholdsvis eksportingeniørtitlen.
Vi har derimod i ministeriet overvejelser om at  

 ændre de engelske titler fra Bachelor of Science in Engineering og  

 Bachelor of Science in Export til Bachelor in Engineering og Bachelor in  

 Exportengineering.
Denne ændring af uddannelsernes internationale  

 titulatur vil være den korrekte internationale angivelse af  

 uddannelsernes niveau.
Den nuværende engelske angivelse med betegnelsen  

 Sc. (of Science) kan give det fejlagtige indtryk, at der er tale om  

 akademiske, dvs. forskningsbaserede uddannelser.
Og det er der ikke   heller  

 ikke når uddannelserne i en række tilfælde udbydes på  

 universiteter, hvilket afspejles bl.a. i uddannelsernes taxameterindplacering  

 og den stillingsstruktur, der gælder for uddannelserne.
Mine overvejelser om at ændre de engelske titler for  

 diplom- og eksportingeniøruddannelserne hænger tæt sammen  

 med, at der i forlængelse af flerårsaftalen for de  

 videregående uddannelser vil blive indført en bachelor-,  

 kandidat- og ph.d.-struktur generelt i uddannelsessystemet.
For  

 ingeniørområdet betyder det, at der snart sendes et udkast til  

 bekendtgørelse om ingeniøruddannelserne til høring.  

 Indførelse af den nye bekendtgørelse vil betyde, at  

 bachelordelen af civilingeniøruddannelsen får den engelske titel  

»Bachelor of Science in  

 Engineering «, da der er tale om  

 en forskningsbaseret uddannelse.
Når man ser sig omkring uden for landets  

 grænser, vil man konstatere, at gradsstrukturen og anvendelsen af  

 titler er endog meget mangfoldig og varieret.
Det er temmeligt vanskeligt   i  

 visse tilfælde umuligt   at vurdere en uddannelses niveau og kvalitet  

 ud fra titlen alene.
Derfor er jeg tilhænger af og arbejder aktivt for,  

 at det danske uddannelsessystem sammen med udenlandske uddannelsessystemer  

 søger at skabe den størst mulige gennemsigtighed i  

 dokumentationen for de uddannelseskvalifikationer, som de studerende  

 opnår.
Dette skal ske ved at indføre bl.a. internationale  

 standarder for eksamensbilag (Diploma Supplement). Det er hverken  

 ønskeligt eller muligt at harmonisere gradsstrukturen.
Jeg mener  

 transparens er vejen frem.
 Hermed mener jeg også, at oplysning om  

 uddannelsernes indhold og niveau ved hjælp af relativt kortfattede  

 anerkendte beskrivelsesformer er den bedste måde at sikre  

 uddannelsernes faktiske anerkendelse i en international sammenhæng.
For så vidt angår allerede uddannede diplom-  

 og eksportingeniørers internationale titel, så mener jeg, at de  

 må beholde den titel, de har opnået.
Også her vil det i  

 international kontekst være afgørende, hvilket indhold der  

 fremgår af det konkrete Diploma Supplement, som den enkelte vil have  

 med sig, når hun eller han søger beskæftigelse i  

 udlandet.
