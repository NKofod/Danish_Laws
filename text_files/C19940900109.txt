Cirkulære om organisationsaftale for visse bachelorer ved Danmarks Meteorologiske Institut (DMI) Generelle bemærkninger Finansministeriet og Statstjenestemændenes Centralorganisation II har den 25. februar 1994 indgået medfølgende organisationsaftale for visse bachelorer ved Danmarks Meteorologiske Institut (DMI).
 Organisationsaftalen udgør sammen med den fra 1. april 1993 gældende fællesoverenskomst med Statstjenestemændenes Centralorganisation II det samlede overenskomstgrundlag.
Rammeaftale 3. november 1992 om tjenestepligt, jfr.
Finansministeriets cirkulære af 25. november 1992, gælder for organisationsaftalens område.
Bemærkninger til organisationsaftalens enkelte bestemmelser Til § 1. Organisationsaftalens dækningsområde Aftalen omfatter ikke bachelorer, der efter yderligere studier bliver cand.scient. (magistre), og som efter opslag ansættes til at udføre funktioner, der forudsætter en sådan uddannelse.
Til § 2. Uddannelse på DMI Såfremt en ansat på grund af sygdom, graviditet, militærtjeneste eller lignende er nødt til at afbryde en påbegyndt uddannelse, tilstræber DMI, at den pågældende så vidt muligt kan gennemføre (den resterende del af) uddannelsen i det først etablerede uddannelsesforløb efter arbejdets genoptagelse.
Til § 3. Løn Den aktuelle løn fremgår af Finansministeriets lønoversigter, tabel 3.1.
Til § 9. Midlertidig tjeneste i højere stilling Ved chefstillinger forstås stillinger i lønramme 25 og derover, hvori der indgår egentlige ledelsesfunktioner, fx vagtchefstillinger i den operative vejrtjeneste.
Til § 8. Arbejdstid For bachelorer, der indgår i vagttjeneste, jf. § 11, anvendes de arbejdstidsregler, som konkret benyttes for tjenestemænd i tilsvarende vagttjeneste.
Til § 11. Merarbejde Der henvises til aftale om merarbejdsgodtgørelse til tjenestemænd i staten uden højeste arbejdstid, jf.
Finansministeriets cirkulære af 15. august 1993 (APD.nr 66/93).
 For bachelorer, der indgår i vagttjeneste, jf. § 11, anvendes de overarbejdssregler, som benyttes for tjenestemænd i tilsvarende vagttjeneste.
 Dette cirkulære træder i kraft 1. april 1993. Samtidigt ophæves Finansministeriets cirkulære af 25. november 1992 om organisationsaftale af 3. november 1992 for visse bachelorer ved Danmarks Meteorologiske Institut (APD.nr. 119/92).
Finansministeriet, den 16. marts 1994 Mari-Jane Skovgaard Organisationsaftale for visse bachelorer ved Danmarks Meteorologiske Institut (DMI) Bestemmelserne nedenfor supplerer og/eller fraviger den fra 1. april 1993 gældende fællesoverenskomsten med Statstjenestemændenes Centralorganisation II (CO II).
§ 1. Organisationsaftalens dækningsområde Organisationsaftalen omfatter bachelorer, jf. stk. 2, ansat ved DMIs tjenestesteder i Danmark.
Stk. 2. Organisationsaftalen omfatter bachelorer, der har opnået bachelorgrad inden for det naturvidenskabelige område (B.S.er), jf.
Undervisningsministeriets bekendtgørelse nr. 557 af 15. september 1988, og som 1) ansættes ved DMI som meteorolog med henblik på at gennemgå den særlige uddannelse i meteorologi.
Disse B.S.er er omfattet af organisationsaftalen fra ansættelsen eller 2) er ansat på andre vilkår ved DMI og herefter gennemgår den særlige uddannelse i meteorologi.
Disse BSer omfattes af organisationsaftalen fra uddannelsens afslutning § 2. Uddannelse på DMI Den ansatte har pligt til at følge den særlige uddannelse i meteorologi, som etableres af DMI.
Uddannelsen varer for tiden 9 måneder og ligger normalt i begyndelse af ansættelsen.
§ 3. Løn Bachelorer indplaceres i nedenstående lønforløb efter anciennitet.
 Stk. 2. Oprykning til trin 5 og 6 kan tidligst ske pr. 1. april 1993.
§ 4. Procentregulering Lønnen i henhold til § 3, stk. 1, forhøjes pr. 1. april 1993 med 25,5390 pct. og pr. 1. april 1994 med 26,7822 pct.
 Stk. 2. Pr. 1. april 1994 foretages desuden eventuel ekstraordinær lønregulering af den aktuelle løn i overensstemmelse med aftalte reguleringsordning for offentligt ansatte.
§ 5. Pension Som bidrag til den ansattes pensionering betaler styrelsen 10 pct. af lønnen i henhold til §§ 3 og 4. Endvidere tilbageholder styrelsen som eget pensionsbidrag 5 pct. af de samme løndele.
Pensionsbidrag i alt: 15 pct.
 Stk. 2. Pensionsbidraget indbetales til den i PFA Pension etablerede pensionsordning for tjenestemandslignende ansate under CO II.
 Stk. 3. Rammerne for pensionsordningens indhold fremgår af CO II-fællesoverenskomstens pensionsbestemmelser og pensionsaftalen i tilknytning hertil.
§ 6. Konstitution i tjenestemandstilling En overenskomstansat, dermed henblik på eventuel senere tjenestemandsansættelse konstitueres på overenskomstvilkår, får ud over den overenskomstmæssige løn et ikke-pensionsgivende tillæg.
Tillægget beregnes som forskellen mellem den løn, inkl. generelt og særligt tillæg, hun/han ville opnå ved ansættelse som tjenestemand på prøve, og den skalaløn, der tilkommer den pågældende i henhold til overenskomsten, inkl. eventuelle tillæg, men med fradrag af eget ordinært pensionsbidrag.
 Stk. 2. Den overenskomstansatte kan dog vælge straks at lade sig ansætte som tjenestemand på prøve.
§ 7. Midlertidig tjeneste i højere stilling En ansat, der pålægges at fungere i en chefstilling, får et ikke-pensionsgivende tillæg, beregnet som efter § 7, stk. 2, såfremt betingelserne i de for statens tjenestemænd gældende regler om ydelse af funktionsvederlag er opfyldt.
§ 8. Arbejdstid Lønnen i § 3 forudsætter fuldtidsbeskæftigelse svarende til gennemsnitlig 37 timer ugentlig.
 Stk. 2. Der tilkommer de ansatte fridage efter de for statens tjenestemænd gældende regler.
§ 9. Deltidsbeskæftigelse Ved ansættelse på deltid ydes løn i forhold til den nedsatte tjenestetid.
 Stk. 2. Ved ansættelse på deltid med mindre end 15 arbejdstimer pr. uge træffes forud aftale mellem DMI og Luftfartsvæsenets Personaleforening (LP).
 Ved ansættelse på deltid med 15-20 arbejdstimer pr. uge sker efterfølgende underretning fra DMI og LP.
 Ved ansættelse på deltid med mindst 21 arbejdstimer pr. uge forholdes som ved fuldtidsansættelse.
§ 10. Vagttjeneste De ansatte har pligt til at indgå i den ved tjenestestedet etablerede vagtordning.
§ 11. Merarbejde De ansatte har ingen højeste arbejdstid.
 Stk. 2. Godtgørelse for tjenstligt merarbejde ydes efter de for tjenestemænd i staten uden højeste arbejdstid og gældende regler.
§ 12. Arbejdstidsbestemte tillæg Til ansatte, der indgår i vagttjeneste, betales natpenge samt godtgørelse for tjeneste på lørdage, søn- og helligdage, mandage, grundlovsdag og juleaftensdag efter de for statens tjenestemænd gældende regler.
§ 13. Udstationering og forflyttelse Udstationering og forflyttelse til DMIs tjenestesteder på Færøerne og i Grønland kan finde sted under samme betingelser og på samme vilkår som for statens tjenestemænd.
§ 14. Supplerende flyttegodtgørelse Ved forflyttelse, jf. fællesoverenskomstens § 21, udbetales supplerende flyttegodtgørelse som for statens tjenestemænd i lr. 17-24.
§ 15. Ikrafttræden og opsigelse Organisationsaftalen har virkning fra 1. april 1993 og kan opsiges skriftligt af parterne med 3 måneders varsel til en 31. marts, dog tidligst til den 31. marts 1995.
