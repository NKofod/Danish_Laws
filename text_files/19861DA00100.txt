Nr BTB 100 Betænkning over Forslag til folketingsbeslutning om indførelse af  

 individualprincippet på det familie- og socialpolitiske område   

 Nr B 100 1986-87, 1. samling Afgivet af socialudvalget Afgivet: 19870507 Udvalget har behandlet forslaget i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
Et af udvalgets spørgsmål og socialministerens svar herpå er optrykt som bilag til betænkningen.
Under udvalgsbehandlingen har socialministeren oplyst, at regeringen er indstillet på at inddrage Trier-udvalgets forslag om individualprincippet i fremtidige overvejelser om regelændringer, men alene i sammenhæng med de andre social- og fordelingspolitiske mål, og begrunde, hvorfor det i givet fald har været nødvendigt at fravige princippet.
 Herefter indstiller »udvalget§ forslaget til »vedtagelse uændret§.
Agnete Laustsen (KF) fmd.
Karen Højte Jensen (KF) Lizzie Lichtenberg (KF) Merete Aarup (KF) Birthe Rønn Hornbech (V) Hanne Severinsen (V) Birgith Mogensen (CD) Kofod-Svendsen (KRF) Hanne  

 Andersen (S) Jytte Andersen (S) Mette Groes (S) Joanna Rønn (S) Erik B.
Smith (S) nfmd.
Taanquist (S) Agerschou (SF) Birthe Hansen (SF) Aase Olesen (RV) Partierne FP og VS havde ikke medlemmer i udvalget.
Bilag Et af udvalgets spørgsmål til socialministeren og dennes svar herpå Spørgsmål 2:
Med henvisning til svaret på spørgsmål 1 ønskes oplyst, om regeringen har planer om at tage hensyn til individualprincippet i L 119 (samspilsproblemerne) for så vidt angår de personlige tillæg til pensionister.
 Svar:
Personlige tillæg ydes som engangsbeløb eller løbende hjælp til pensionister, hvis forhold er ganske særlig vanskelige.
Der er i loven ikke begrænsning af, til hvilke formål tillægget kan ydes.
Ved vurderingen af behovet for hjælpen tages en eventuel ægtefælles forhold i betragtning.
Hvis ægtefællen har midler, hvoraf behovet kan dækkes, ydes der ikke hjælp.
Trier-udvalget har i forbindelse med en indførelse af individualprincippet opstillet nogle principper for, hvorledes dette kan ske gradvis.
De sociale ydelser er blevet delt op i grundydelser og særydelser, alt efter formålet og hensigten med ydelserne.
Der lægges således vægt på, om ydelsen varigt erstatter en erhvervsindtægt og har en sådan størrelse, at den kan udgøre det egentlige eller det væsentligste forsørgelsesgrundlag.
I så fald betegnes ydelsen som en grundydelse.
Når der er et behov for opfyldelsen af et bestemt formål, karakteriseres ydelsen som en særydelse.
De personlige tillæg beskrives derfor som særydelser, der kan være personlige, eller ydelser, der gives til fælles formål.
Det siges i betænkning nr. 1087, side 151, at individualprincippet i sin yderste konsekvens må medføre, at visse personlige særydelser, der gives som en midlertidig hjælp, ydes uafhængigt af ægtefællens indtægter.
Som eksempel angives personlige tillæg.
Det siges samtidig, side 61, at det, som led i en gradvis indførelse af individualprincippet, kunne forsvares at lade disse særydelser vente, indtil individualprincippet var indført for grundydelserne.
De personlige særydelser som f.eks. personligt tillæg er derfor prioriteret sidst.
Hvis særydelsen skal dække familiens eller en husstands behov, vil der være en selvstændig begrundelse for at opretholde et husstandsprincip.
Som eksempel kan nævnes boligstøtten, der ydes efter et husstandsprincip, fordi støtten gives til boligen.
Varmehjælp ydes som personligt tillæg efter et husstandsprincip, fordi alle i boligen har gavn af hjælpen.
Et husstandsprincip må i givet fald ikke alene gælde for ægtefæller, men også for andre samlivsformer.
Socialministeriet er enig i de grundsynspunkter, der ligger bag Trier-udvalgets overvejelser.
Socialministeriet er derfor indstillet på at lade udvalgets forslag indgå i overvejelserne ved alle fremtidige regelændringer.
