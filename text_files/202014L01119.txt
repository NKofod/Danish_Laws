Betænkning afgivet af Beskæftigelsesudvalget den 7. maj 2021 Betænkning over Forslag til lov om ændring af lov om Arbejdsmarkedets Tillægspension (Udvidelse af bestyrelsens indstillingsret vedrørende tarifgrundlaget m.v.) [af beskæftigelsesministeren (Peter Hummelgaard)]:
1. Indstillinger Et flertal i udvalget (Udvalget med undtagelse af DF og NB) indstiller lovforslaget til vedtagelse uændret.
 Et mindretal i udvalget (DF) vil ved 3. behandling af lovforslaget redegøre for sin stilling til lovforslaget.
 Et andet mindretal (NB) vil stemme hverken for eller imod lovforslaget ved 3. behandling.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Vi har et godt og stærkt pensionssystem i Danmark, som er anerkendt internationalt.
Det skyldes i høj grad, at pensionen sikres af både offentlige pensioner (f.eks. folkepension og ATP), arbejdsmarkedspensioner og individuelle, private pensionsordninger.
Igennem de seneste årtier har der været en stigende udbredelse af arbejdsmarkedspensionerne, men selv om det er tilfældet, er der stadig mange danskere, som kun har folkepensionen og ATP som indtægtsgrundlag i alderdommen.
Faktisk har ca. 40 pct. af folkepensionisterne ikke andet forsørgelsesgrundlag end ATP og folkepension i dag.
ATP udgør derfor en del af den økonomiske grundtryghed for rigtig mange danskere, og for V er det afgørende, at ATP har rammerne for at sikre et godt afkast til danske pensionsopspare.
V er optaget af at sikre tryghed om danskernes pensionsopsparinger, så danskerne har vished for, at deres pensionsindbetalinger bliver forvaltet sikkert og med et godt afkast.
V kan derfor støtte, at ATPs bestyrelse får redskaberne til at sikre højere realværdisikrede pensioner til medlemmerne.
Med lovforslaget gives der mulighed for, at ATP kan investere i aktiver med en højere risiko.
Det er en nødvendighed, hvis der skal sikres et højere afkast og dermed sikres fortsat tryghed om danskernes pensionsopsparinger.
Venstres medlemmer af udvalget konstaterer, at det har været en mudret lovgivningsproces, og det har været nødvendigt med tre tekniske gennemgange af lovforslaget.
V lægger vægt på Beskæftigelsesministeriets bemærkninger til Finanstilsynets interne høringssvar i bilag 1 til spørgsmål 3 og notatet om Finanstilsynets tilsyn med ATP i bilag 3 til spørgsmål 3, som har skabt den nødvendige klarhed, tryghed og gennemsigtighed.
V stemmer for lovforslaget.
Socialistisk Folkeparti og Enhedslisten Socialistisk Folkepartis og Enhedslistens medlemmer af udvalget noterer, at det under behandlingen af lovforslaget er blevet drøftet, at ATPs produkt og virksomhed også er en politisk opgave.
Partierne henviser i den forbindelse til beslutningsforslag nr.
B 107, forslag til folketingsbeslutning om hensyntagen til menneskerettigheder og miljø- og klimamæssig bæredygtighed i ATP's investeringer, som blev behandlet tidligere i indeværende samling.
Partierne understreger i forlængelse heraf, at partierne ønsker, at ATP foretager sine investeringer med hensyn til miljø- og klimamæssig bæredygtighed og med menneskerettigheder for øje, og at dette således netop burde være muligt at sikre.
Partierne understreger yderligere, at de ønsker åbenhed og gennemsigtighed om investeringerne.
Partierne opfordrer ministeren til at indkalde Folketingets partier til et serviceeftersyn af lovgivningen, 1 år efter lovforslaget træder i kraft med henblik på bl.a. at drøfte potentialet i grønne investeringer.
3. Udvalgsarbejdet Lovforslaget blev fremsat den 24. marts 2021 og var til 1. behandling den 6. april 2021. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Teknisk gennemgang Medarbejdere fra Beskæftigelsesministeriet har den 26. marts 2021 foretaget en teknisk gennemgang af lovforslaget over for udvalget.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 22. januar 2021 dette udkast til udvalget, jf.
BEU alm. del  140. Den 24. marts 2021 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 8 bilag på lovforslaget.
Spørgsmål Udvalget har under udvalgsarbejdet stillet 8 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) fmd.
Jan Johansen (S) Jens Joel (S) Jeppe Bruus (S) Kasper Sand Kjær (S) Henrik Møller (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) nfmd.
Carsten Kissmeyer (V) Morten Dahlin (V) Stén Knuth (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Mads Andersen (KF) Birgitte Bergman (KF) Lars Boje Mathiesen (NB) Alex Vanopslagh (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
