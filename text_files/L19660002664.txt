 Bekendtgørelse af konvention af 15. april 1958 om anerkendelse og  

 fuldbyrdelse af afgørelser vedrørende underholdspligt over for børn.  Ved  

 kgl. resolution af 8. september 1965 har Danmark ratificeret den på den 8.  

 internationale privatretlige konference i Haag vedtagne konvention af 15.  

 april 1958 om anerkendelse og fuldbyrdelse af afgørelser vedrørende  

 underholdspligt over for børn.
 Konventionen har følgende ordlyd:
KONVENTION om anerkendelse og fuldbyrdelse af afgørelser vedrørende underholdspligt for børn.
De stater, som har undertegnet denne konvention, ønsker at tilvejebringe  

 fælles bestemmelser om anerkendelse og fuldbyrdelse af afgørelser vedrørende  

 underholdspligt over for børn og har besluttet i dette øjemed at indgå en konvention, med hensyn til  

 hvilken der er opnået enighed om følgende bestemmelser:
 Artikel 1.
 Denne konvention har til formål at sikre, at de kontraherende stater  

 gensidigt anerkender og fuldbyrder afgørelser i sager af international eller  

 national karakter angående krav på underholdsbidrag til børn, som er ugifte  

 og under 21 år, uanset om barnet er født i eller uden for ægteskab eller er  

 adopteret.
 Såfremt afgørelsen indeholder bestemmelser om andet end underholdspligten,  

 skal konventionens rækkevidde være begrænset til det sidstnævnte spørgsmål.
 Konventionen finder ikke anvendelse på afgørelser om underholdspligt over  

 for slægtninge i sidelinjen.
 Artikel 2.
Afgørelser angående underholdspligt, som er truffet i en af de  

 kontraherende stater, skal uden prøvelse af det materielle indhold anerkendes  

 og erklæres eksegible i de andre kontraherende stater, såfremt 1. den myndighed, som har truffet afgørelsen, har  

 været kompetent ifølge denne konvention; 2. indklagede har været lovligt indkaldt eller  

 repræsenteret ifølge loven i den stat, hvis myndighed har truffet afgørelsen; er afgørelsen truffet, uden at indklagede har været til stede, skal  

 anerkendelse og fuldbyrdelse dog kunne nægtes, såfremt den fuldbyrdende  

 myndighed i betragtning af sagens omstændigheder skønner, at det ikke kan  

 lægges ham til last, at han ikke har fået kundskab om sagen eller ikke har  

 kunnet fremsætte indsigelser; 3. afgørelsen har opnået retskraft i den stat, hvor  

 den er truffet; dog skal foreløbige afgørelser og foranstaltninger, selv om  

 de kan påklages, erklæres eksegible af den fuldbyrdende myndighed, såfremt  

 tilsvarende afgørelser kan træffes og fuldbyrdes i den stat, hvorunder den  

 fuldbyrdende myndighed hører; 4. afgørelsen ikke strider mod en afgørelse, der  

 mellem samme parter og angående samme sag er truffet i den stat, hvor den  

 påberåbes; anerkendelse og fuldbyrdelse kan nægtes, såfremt der, før afgørelsen blev  

 truffet, var indledt sag mellem samme parter angående samme spørgsmål i den  

 stat, hvor afgørelsen påberåbes; 5. afgørelsen ikke er åbenbart uforenelig med  

 grundlæggende retsprincipper i den stat hvor den påberåbes (ordre public).
 Artikel 3.
 Ifølge denne konvention er følgende myndigheder kompetente til at træffe  

 afgørelser vedrørende underholdsbidrag:
1. myndighederne i den stat, på hvis territorium den  

 bidragspligtige havde bopæl på det tidspunkt, da sagen blev rejst; 2. myndighederne i den stat, på hvis territorium den  

 bidragsberettigede havde bopæl på det tidspunkt, da sagen blev rejst; 3. den myndighed, hvis kompetence den bidragspligtige  

 har underkastet sig udtrykkeligt eller ved uden forbehold med hensyn til  

 kompetencen at udtale sig om sagens realitet.
 Artikel 4.
 Den, som påberåber sig en afgørelse eller begærer fuldbyrdelse af denne,  

 skal fremlægge:
1. en behørigt bekræftet udskrift af afgørelsen; 2. dokumentation for, at afgørelsen er eksegibel; 3. såfremt afgørelsen er truffet, uden at indklagede  

 har været til stede, en behørigt bekræftet afskrift af det dokument, ved  

 hvilket sagen blev rejst, såvel som dokumentation for, at dokumentet er  

 blevet lovligt forkyndt.
 Artikel 5.
 Den fuldbyrdende myndigheds prøvelse skal alene angå de i artikel 2  

 omhandlede betingelser og de i artikel 4 opregnede dokumenter.
 Artikel 6.
 Erklæring om eksegibilitet afgives, medmindre andet følger af  

 bestemmelserne i denne konvention, efter lovgivningen i den stat, hvorunder  

 den fuldbyrdende myndighed hører.
 Enhver afgørelse, som erklæres eksegibel, har samme retskraft og  

 retsvirkninger, som om den hidrørte fra en kompetent myndighed i den stat,  

 hvor fuldbyrdelse begæres.
 Artikel 7.
 Skal der ifølge den afgørelse, som begæres fuldbyrdet, erlægges  

 underholdsbidrag som periodiske ydelser, skal erklæringen om eksegibiliteten  

 omfatte både allerede forfaldne beløb og fremtidige betalinger.
 Artikel 8.
 De i foranstående artikler opstillede betingelser for anerkendelse og  

 fuldbyrdelse af afgørelser, som er omfattet af denne konvention, finder  

 tilsvarende anvendelse på afgørelser, hvorved en af de i artikel 3 omhandlede  

 myndigheder har ændret en afgørelse, som fastsætter underholdspligt.
 Artikel 9.
 Den, som har fået fri proces i den stat, hvor afgørelsen er truffet, nyder  

 samme ret for så vidt angår de skridt, som tages for at opnå fuldbyrdelse af  

 afgørelsen.
 I de sager, som omhandles i denne konvention, kan sikkerhedsstillelse for  

 retsomkostninger (Cautio judicatum solvi) ikke kræves.
 Fremlagte dokumenter er fritaget for stempling eller legalisering.
 Artikel 10.
 De kontraherende stater forpligter sig til at lette overførslen af  

 pengebeløb, der udgør underholdsbidrag til børn.
 Artikel 11.
 Inden bestemmelse i denne konvention skal være til hinder for, at den  

 bidragsberettige påberåber sig en hvilken som helst anden bestemmelse, som  

 ifølge lovgivningen i det land, hvor den fuldbyrdende myndighed har sit sæde,  

 eller ifølge anden konvention mellem de kontraherende stater finder  

 anvendelse på fuldbyrdelse af afgørelser vedrørende underholdsbidrag.
 Artikel 12.
 Denne konvention finder ikke anvendelse på afgørelser, som er truffet  

 inden konventionens ikrafttræden.
 Artikel 13.
 Hver kontraherende stat skal underrette den nederlandske regering om de  

 myndigheder, som er kompetente til at træffe afgørelser vedrørende  

 underholdsbidrag og til at erklære udenlandske afgørelser herom eksegible.
 Den nederlandske regering skal bringe disse meddelelser til de øvrige  

 kontraherende staters kundskab.
 Artikel 14.
 Denne konvention gælder uden videre for de kontraherende staters  

 moderterritorier.
Ønsker en kontraherende stat konventionen sat i kraft for alle dens andre  

 territorier eller for sådanne andre territorier, hvis internationale  

 anliggender varetages af den, meddeler den sin hensigt i så henseende ved et  

 aktstykke, som deponeres i det nederlandske udenrigsministerium.
Dette sender  

 ad diplomatisk vej en bekræftet genpart heraf til hver af de kontraherende  

 stater.
 En sådan meddelelse medfører med hensyn til territorier uden for  

 moderlandet alene retsvirkninger i forholdet mellem den stat, som har afgivet  

 meddelelsen, og de stater, som har erklæret at ville acceptere den.  

 Meddelelser af sidstnævnte art deponeres i det nederlandske  

 udenrigsministerium; dette sender ad diplomatisk vej en bekræftet genpart til  

 hver af de kontraherende stater.
 Artikel 15.
 Denne konvention er åben for undertegnelse af de stater, som har været  

 repræsenteret på Den internationale privatretlige Haagerkonferences 8.  

 samling.
 Den skal ratificeres, og ratifikationsinstrumenterne deponeres i det  

 nederlandske udenrigsministerium.
 Om hver deponering af ratifikationsinstrumenter oprettes en protokol,  

 hvoraf en bekræftet genpart tilsendes hver af de kontraherende stater ad  

 diplomatisk vej.
 Artikel 16.
 Denne konvention træder i kraft den tresindstyvende dag, efter at det  

 fjerde ratifikationsinstrument er deponeret som fastsat i artikel 15.
 For hver underskrivende stat, som ratificerer konventionen senere, træder  

 den i kraft den tresindstyvende dag efter deponeringen af  

 ratifikationsinstrumentet.
 I det i artikel 14, stk. 2, omhandlede tilfælde finder konventionen  

 anvendelse fra den tresindstyvende dag efter, at erklæring, om at meddelelsen  

 accepteres, er deponeret.
 Artikel 17.
Enhver stat, som ikke har været repræsenteret på Den internationale  

 privatretlige Haggerkonferences 8. samling, kan tiltræde denne konvention.
En  

 stat, som ønsker at tiltræde, tilkendegiver sin hensigt i et aktstykke, som  

 deponeres i det nederlandske udenrigsministerium.
Dette sender ad diplomatisk  

 vej en bekræftet genpart heraf til hver af de kontraherende stater.
 Konventionen træder i kraft mellem den stat, som tiltræder, og den stat,  

 som har afgivet erklæring om at acceptere tiltrædelsen, den tresindstyvende  

 dag efter, at tiltrædelsesinstrumentet er deponeret.
Tiltrædelsen skal alene have retsvirkninger i forholdet mellem den stat,  

 som har tiltrådt, og de kontraherende stater, som har afgivet erklæring om at  

 acceptere tiltrædelsen.
En sådan erklæring deponeres i det nederlandske  

 udenrigsministerium; dette sender ad diplomatisk vej en bekræftet genpart af  

 erklæringen til hver af de kontraherende stater.
 Deponering af tiltrædelseserklæring kan ikke finde sted, før konventionen  

 ifølge artikel 16 er trådt i kraft.
 Artikel 18.
 Enhver kontraherende stat kan, når den undertegner eller ratificerer  

 konventionen eller tiltræder denne, tage forbehold med hensyn til  

 anerkendelse og fuldbyrdelse af afgørelser, som er truffet af en myndighed i  

 en anden kontraherende stat, som har været kompetent i medfør af den  

 bidragsberettigedes bopæl.
 En stat, som har taget et sådant forbehold, kan ikke kræve, at  

 konventionen skal finde anvendelse på afgørelser, som er truffet af dens egne  

 myndigheder i tilfælde, hvor disse har været kompetente i medfør af den  

 bidragsberettigedes bopæl.
 Artikel 19.
Denne konvention har en varighed af fem år, regnet fra den i artikel 16,  

 stk. 1, nævnte dag.
Fristen regnes fra denne dag også for stater, som har  

 ratificeret eller tiltrådt konventionen senere.
 Konventionen fornys stiltiende for fem år ad gangen, medmindre den  

 opsiges.
 Opsigelse skal mindst seks måneder før fristens udløb meddeles det  

 nederlandske udenrigsministerium, som gør alle de andre kontraherende stater  

 bekendt hermed.
 Opsigelser kan begrænses til de territorier eller til visse af de  

 territorier, der er nævnt i en meddelelse afgivet i henhold til artikel 14,  

 stk. 2.
Opsigelser får kun virkning for den stat, som har afgivet meddelelse  

 derom.
Konventionen forbliver i kraft for de øvrige kontraherende stater.
 Til bekræftelse heraf har undertegnede, der af deres regeringer er  

 behørigt bemyndigede dertil, underskrevet denne konvention.
 Udfærdiget i Haag den 15. april 1958 i eet eksemplar, som deponeres i den  

 nederlandske regerings arkiv, og hvoraf en bekræftet genpart ad diplomatisk  

 vej tilsendes hver af de stater, der var repræsenteret på Den internationale  

 privatretlige Haagerkonferences 8. samling, og de stater, som senere  

 tiltræder konventionen.
 Danmarks rafitikationsinstrument blev den 2. november 1965 deponeret i det  

 nederlandske udenrigsministerium, og konventionen er herefter i medfør af  

 artikel 16, stk. 2, trådt i kraft for Danmarks vedkommende den 1. januar  

 1966.
 I overensstemmelse med konventionens artikel 13 er det blevet meddelt den  

 nederlandske regering, at afgørelser vedrørende underholdsbidrag i Danmark  

 træffes af de almindelige domstole eller overøvrigheden (hvis afgørelser kan  

 ændres af justitsministeriet), og at politimesteren på det sted, hvor  

 skyldneren bor eller i mangel af bopæl opholder sig, i København dog  

 overpræsidenten, er beføjet til at erklære de af konventionen omfattede  

 udenlandske afgørelser eksegible.
Konventionen er foruden Danmark blevet ratificeret af Belgien, Italien,  

 Nederlandene, Norge, Schweitz, Forbundsrepublikken Tyskland og Østrig samt  

 tiltrådt af Ungarn.
Konventionen er desuden undertegnet af Finland, Frankrig,  

 Grækenland og Luxembourg.
 Konventionens gyldighed er i medfør af artikel 14, stk. 2, af Nederlandene  

 udvidet til at omfatte Surinam og De nederlandske Antiller.
 I medfør af konventionens artikel 18 har Nederlandene og Luxembourg taget  

 det forbehold, at afgørelser, der er truffet af en myndighed i en anden  

 kontraherende stat, som har været kompetent i medfør af den  

 bidragsberettigedes bopæl, hverken vil blive anerkendt eller erklæret  

 eksegible i disse lande.
Udenrigsministeriet, den 1. april 1966 Per Hækkerup.
