Ændringsforslag stillet den 30. maj 2017 uden for betænkningen Ændringsforslag til 2. behandling af Forslag til lov om betalinger [af erhvervsministeren (Brian Mikkelsen)]:
Til § 60 Af erhvervsministeren:
 41) I stk. 6 ændres »Kapitel 5-8, med undtagelse af §§ 65-67, 72, 83, 87-90 og 124-128« til: »Kapitel 5-7 med undtagelse af §§ 65-67, 72, 83 og 87-90«.
[Korrektion af henvisning] Ny paragraf 42) Efter § 153 indsættes:
»§ 02. Erhvervsministeren fremsætter forslag om revision af § 81 i folketingsåret 2020-21.« [Revision af § 81 i folketingsåret 2020-21] Bemærkninger Til nr. 41 Der er tale om en lovteknisk korrektion, da henvisningen i § 60, stk. 6, rettelig skal være en henvisning til kapitel 5-7 med undtagelse af de angivne paragraffer i kapitel 5-7.
Til nr. 42 Det foreslås at indsætte en ny § 02, hvormed erhvervsministeren i folketingsåret 2020-21 pålægges at fremsætte forslag om revision af § 81.
 Lovforslagets § 81 er en ny bestemmelse, hvormed den såkaldte kontantregel lempes bl.a. ud fra hensynet til at begrænse risikoen for røverier ved at reducere tilgængeligheden af kontanter i forretninger m.v. beliggende i geografiske områder med en forhøjet risiko for røveri.
Erhvervsministeriet finder det på denne baggrund hensigtsmæssigt, at ordningen vurderes 2 år efter dens iværksættelse.
Bestemmelsen i § 02 indebærer, at ordningen i folketingsåret 2020-21 skal tages op til fornyet overvejelse.
Med § 81, stk. 3, forpligtes betalingsmodtagere, som er beliggende i områder, hvor der kan være en forhøjet risiko for røveri forbundet med modtagelse af kontanter, til at modtage kontanter fra kl. 06.00 til kl. 20.00. Det følger endvidere af stk. 3, at erhvervsministeren fastsætter, i hvilke områder i Danmark der kan være en forhøjet risiko for røveri forbundet med modtagelse af kontanter.
Erhvervsministeren offentliggør en meddelelse herom på Erhvervsministeriets hjemmeside.
Det følger af lovforslagets bemærkninger til § 81, stk. 3, 3. pkt., at erhvervsministeren kan ændre meddelelsen, der offentliggøres på Erhvervsministeriets hjemmeside, hvis udviklingen på området tilsiger dette.
I vurderingen af, om meddelelsen skal ændres, vil erhvervsministeren inddrage oplysninger fra Rigspolitiet om ændringer i antallet af røverier og udviklingen i kriminalitetsbilledet.
Det følger endvidere af bemærkningerne, at ordningen evalueres efter 3 år.
 Med henblik på at sikre, at den foreslåede § 81 får den ønskede effekt, foreslås det imidlertid at tilføje en ny § 02, hvormed erhvervsministeren pålægges at fremsætte forslag om revision af § 81 i folketingsåret 2020-21. Det er forventningen, at der på det tidspunkt vil være tilstrækkelig erfaring og data til at vurdere, om ordningen om kontantfrie butikker virker efter hensigten, og om ordningen skaber den rette balance mellem hensynet til de betalingsmodtagere, der er beliggende i områder, hvor der kan være forhøjet risiko for røveri forbundet med modtagelse af kontanter, og hensynet til borgeres adgang til at betale med kontanter.
Til brug for vurderingen vil erhvervsministeren indhente bidrag fra interesseorganisationer og de omfattede virksomheder m.v., der har berøring med ordningen.
Vurderingen vil herefter danne baggrund for et forslag til revision af § 81.
