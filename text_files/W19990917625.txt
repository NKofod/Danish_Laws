Kendelse fra Pressenævnet i sag nr.  

 47/1998 Oluf Mørk A/S har ved advokat K.L.
Németh  

 klaget til Pressenævnet over den måde, hvorpå Danmarks  

 Radio bragte Pressenævnets kendelse af 6. maj 1998 i sag nr. 21/1998. I  

 den pågældende sag havde klageren indgivet klage i anledning af  

 udsendelsen Rapporten bragt i Danmarks Radio på DR 1 den 9. december  

 1997.
 I nævnets kendelse hed det bl.a.:
 "I medfør af medieansvarslovens § 49  

 pålægges det herefter den ansvarshavende redaktør af  

 Danmarks Radio at offentliggøre følgende:
 "Kendelse fra Pressenævnet.
 Pressenævnet har udtalt kritik af udsendelsen  

 Rapporten, der blev bragt på DR 1 den 9. december 1997 og senere  

 genudsendt på såvel DR 1 som DR 2. Kritikken vedrører  

 omtalen af slankepulveret Nupo.
I udsendelsen foretog Rapporten en kritisk gennemgang af  

 de metoder til begrænsning af fedme, som pensioneret overlæge,  

 dr. med.  Flemming  Quaade har været med til at udvikle.
I  

 programannonceringen og indledningen til udsendelsen blev dog kun  

 slankepulveret Nupo omtalt.
 Producenten af Nupo, Oluf Mørk A/S, har klaget til  

 Pressenævnet over en række forhold i forbindelse med udsendelsen,  

 idet firmaet finder, at god presseskik er tilsidesat.
 Danmarks Radio har afvist kritikken af udsendelsen.
Pressenævnet har udtalt, at foromtaler og  

 programannonceringer ligesom indledningen til en udsendelse skal have  

 dækning i den pågældende udsendelse.
Nævnet udtaler i  

 den forbindelse kritik af formuleringen i programannonceringen umiddelbart  

 før udsendelsen, fordi denne måtte give seerne indtryk af, at  

 udsendelsen alene drejede sig om slankemidlet Nupo, hvorimod det ikke  

 fremgik, at udsendelsen også ville omtale slankeoperationer.
Det var  

 derfor ikke muligt for seerne, der så indledningen til udsendelsen, at  

 opfatte, at en kvinde, der udtalte sig unavngivet sidst i indledningen, ikke  

 havde anvendt slankepulver, men derimod havde gennemgået en  

 slankeoperation.
 Vedrørende omtalen af virkningen af Nupo  

 bemærker Pressenævnet, at forholdene i forbindelse med slankekure  

 har stor samfundsmæssig interesse, og at det derfor er  

 nærliggende at undersøge, om produkterne også holder, hvad  

 de lover.
 Pressenævnet finder, at det gennem interviews med to  

 patienter i  Flemming  Quaades klinik var gjort klart for seerne, at man  

 taber i vægt, mens man anvender Nupo, og at det af klippet med  

 læge  Birgit  Petersson fremgik, at udsendelsen herefter  

 beskæftigede sig med, hvad der sker, når man ophører med  

 at bruge Nupo.
To medlemmer af Pressenævnet   Axel Kierkegaard  

 (formand) og Erling Fugl   finder, at det ikke fremgik tilstrækkelig  

 klart, at baggrunden for den omtalte efterfølgende  

 vægtforøgelse var, at de pågældende ikke havde  

 omlagt deres spisevaner senest på det tidspunkt, da de holdt op med at  

 bruge Nupo.
Af de brugsanvisninger, der er indlagt i pakkerne med Nupo,  

 fremgår, at det er vigtigt, at man "har lagt sine gamle kostvaner  

 på hylden" for at undgå at blive overvægtig igen.
Denne  

 oplysning burde have fremgået af udsendelsen.
 Disse to medlemmer anser derfor ikke god presseskik for  

 overholdt på dette punkt.
 To medlemmer af nævnet   Aage Lundgaard og Kaare R.  

 Skou   finder ikke anledning til at kritisere, at oplysningerne i  

 brugsanvisningen i Nupo-pakkerne ikke blev omtalt i udsendelsen, da Nupo ikke  

 selv lægger vægt på dem i det primære  

 salgsmateriale.
 Nævnets medlemmer er enige om ikke at udtale kritik  

 vedrørende sagens øvrige klagepunkter.
 Da der er stemmelighed, er formandens stemme  

 afgørende, og Pressenævnet udtaler derfor kritik af Danmarks  

 Radio på de to nævnte punkter.
 København, den 6. maj 1998.
Axel Kierkegaard, Aage Lundgaard, Kaare R.
Skou og Erling  

 Fugl." Umiddelbart efter Nyhedstimen, dvs. ca. kl. 22.00 den 7.  

 maj 1998 bragte Danmarks Radio på DR 1 følgende:
"Kendelse fra Pressenævnet Danmarks Radio behandlede i Rapporten den 9. december  

 sidste år slankeoperationer og slankemidlet NUPO.
Ved en fejl fremgik  

 det ikke af programannonceringen umiddelbart før udsendelsen at det  

 pågældende program handlede om både operationerne og  

 slankemidlet NUPO.
Pressenævnet har kritiseret at seerne dermed kunne  

 få det indtryk at programmet alene handlede om NUPO og derfor kunne  

 seerne få det indtryk, at en kvinde, som udtalte sig i begyndelsen af  

 programmet, talte om NUPO og ikke en slankeoperation.
 Det beklager Danmarks Radio.
2 af Pressenævnets 4 medlemmer kritiserer desuden at  

 programmet ikke omtalte indholdet af en pjece i NUPO pakkerne som gør  

 opmærksom på at brugerne skal omlægge deres spisevaner  

 efter de har gennemgået NUPO kuren.
Dermed fremgik det ikke  

 tilstrækkeligt klart at NUPO brugernes senere  

 vægtforøgelse iflg. de 2 medlemmer af Pressenævnet  

 skyldtes at de pågældende ikke havde omlagt deres spisevaner.
De  

 2 medlemmer af Pressenævnet anser derfor ikke god presseskik for  

 overholdt her.
 Pressenævnets øvrige 2 medlemmer fandt ikke  

 anledning til kritik på dette punkt.
Pressenævnet finder i øvrigt ikke anledning  

 til at kritisere Danmarks Radio for den øvrige del af programmet som  

 producenten af NUPO også havde indgivet en række klager over." Mens teksten blev læst op, stod teksten "Kendelse  

 fra Pressenævnet" anført på skærmen.
 Klageren har anført, at omtalen af  

 Pressenævnets kendelse er en fortsat grov manipulation fra Danmarks  

 Radios side, og at Danmarks Radios resumé af nævnets kendelse er  

 forvansket og manipuleret.
Klageren har videre anført, at Danmarks Radio  

 bør pålægges at bringe nævnets kendelse på de  

 samme kanaler og på de samme tidspunkter, som udsendelsen Rapporten  

 blev bragt.
Klageren har herved henvist til, at en række af de seere,  

 der har set udsendelsen på DR 2 ikke er blevet gjort bekendt med  

 eller har haft mulighed for at blive gjort bekendt med   Pressenævnets  

 kendelse.
 Klageren har endelig anført, at Danmarks Radio  

 bør pålægges at bringe nævnets kendelse som en  

 ubeskåret gengivelse af kendelsen og uden ledsagende kommentarer.
Danmarks Radio bragte den 15. maj 1998 kl. ca. 21.30  

 umiddelbart efter TV-Avisen - Pressenævnets kendelse i sin fulde  

 ordlyd.
Dette indslag blev indledt med følgende:
"Torsdag den 7. maj orienterede vi seerne om en kendelse,  

 som Pressenævnet havde afsagt samme dag.
Vi gjorde det i form af et  

 sammendrag af kendelsen.
Vi er blevet opmærksomme på, at denne  

 form ikke var dækkende og bringer derfor nu kendelsen i sin oprindelige  

 ordlyd." Herefter blev nævnets kendelse læst op.  

 Samtidig blev teksten "Kendelse fra Pressenævnet" på ny  

 anført på skærmen.
 Klageren har herefter fastholdt klagen.
 Danmarks Radio har i en udtalelse anført, at  

 Danmarks Radio har beklaget den form, hvori man den 7. maj 1998 bragte  

 nævnets kendelse.
 Danmarks Radio har videre anført, at man ved at  

 bringe nævnets kendelse umiddelbart efter aftenens  

 hovednyhedsudsendelse den 15. maj har efterkommet nævnets  

 pålæg om i henhold til medieansvarslovens § 49 at  

 offentliggøre kendelsen "på en så fremtrædende  

 måde, som det med rimelighed kan forlanges". Danmarks Radio må  

 derfor afvise, at klageren har yderligere krav vedrørende  

 offentliggørelse af nævnets kendelse.
 Danmarks Radio har endelig anført, at DR 1 på  

 ugebasis har en andel af seerne på 33-35%, mens DR 2's tilsvarende  

 andel er på ca. 2%.
I sagens behandling har følgende  

 nævnsmedlemmer deltaget: Axel Kierkegaard, Bo Maltesen, Kaare R.
Skou  

 og Erling Fugl.
 Pressenævnet udtaler:
 Pressenævnet har i sin kendelse i sag nr. 21/1998  

 angivet det resumé af nævnets kendelse, som man har pålagt  

 Danmarks Radio at bringe.
 Det forhold, at Danmarks Radio den 7. maj 1998 i stedet  

 bragte et resumé af nævnets kendelse, som Danmarks Radio selv  

 havde forfattet, og som indeholdt kommentarer til nævnets kendelse,  

 udgør i sig selv en tilsidesættelse af såvel god  

 presseskik som medieansvarslovens § 49.
 Det bragte resumé gengav endvidere ikke på  

 korrekt vis den kritik, nævnet havde udtalt i anledning af udsendelsen.  

 Der foreligger herefter en alvorlig tilsidesættelse af god presseskik,  

 og nævnet udtaler sin kritik heraf.
 Da Danmarks Radio den 15. maj 1998 bragte kendelsen i sag  

 nr. 21/1998 i den krævede ordlyd,  finder Pressenævnet ikke  

 grundlag for at pålægge Danmarks Radio at offentliggøre  

 kendelsen i sag nr. 47/1998.
 Pressenævnet finder i øvrigt ikke anledning  

 til at kritisere, at nævnets kendelse blev bragt umiddelbart efter  

 nyhedsudsendelsen, og nævnet finder endvidere ikke grundlag for at  

 pålægge Danmarks Radio tillige at offentliggøre  

 nævnets kendelse på DR 2.
 Afsagt den 17. juni 1998.
