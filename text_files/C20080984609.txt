 Cirkulære om forretningsorden for og sekretariatsbetjening af Innovationsudvalget vedrørende tilskud til fremme af innovation, forskning og udvikling m.v. i fødevare-, jordbrugs- og fiskerisektoren.
 I henhold til § 4, stk. 2 og 3, i lov nr. 421 af 31. maj 2000 om tilskud til fremme af innovation, forskning og udvikling m.v. i fødevare-, jordbrugs- og fiskerisektoren (innovationsloven), som ændret ved lov nr. 488 af 17. juni 2008, fastsættes følgende forretningsorden for det i medfør af lovens § 3, stk. 1, nedsatte Innovationsudvalg:
 § 1. FødevareErhverv er sekretariat for Innovationsudvalget.
 § 2. Formanden for udvalget indkalder til udvalgsmøder.
Stk. 2. Senest ved udgangen af december måned fastsættes udvalgets mødedatoer for det kommende år.
Mødedatoerne offentliggøres på FødevareErhvervs hjemmeside.
 Stk. 3. Formanden fastsætter mødevarslet.
 Stk. 4. Der skal endvidere indkaldes til møde, hvis formanden eller sekretariatet eller mindst tre medlemmer af udvalget anmoder herom.
Stk. 5. Mødeindkaldelsen skal være vedlagt en dagsorden med angivelse af de emner og projektansøgninger, der forventes behandlet.
Formanden beslutter hvilke bilag, der skal være vedlagt dagsordenen.
 Stk. 6. Under formandens fravær og i tilfælde af formandens inhabilitet ledes udvalget af næstformanden.Er formand og næstformand fraværende på samme tid eller inhabile i samme sag, ledes mødet af lederen af sekretariatet.
 § 3. Udvalget er beslutningsdygtigt, når mindst halvdelen af udvalgets medlemmer eller disses suppleanter er til stede.
 Stk. 2. Beslutning træffes ved simpelt flertal.
 Stk. 3. I tilfælde, hvor stemmerne står lige, er formandens stemme afgørende.
 § 4. Alle, der deltager i udvalgets arbejde, herunder eksterne faglige rådgivere, er underkastet reglerne i forvaltningslovens kapitel 8 om habilitet og tavshedspligt.
 Stk. 2. De bindende retningslinier om habilitet, som er gældende for Det frie Forskningsråd og Det Strategiske Forskningsråd, er tilsvarende gældende for Innovationsudvalget enten direkte eller analogt.
 Stk.3. Udvalgsmedlemmer, suppleanter samt eksterne faglige rådgivere, der medvirker ved behandlingen af ansøgningerne, modtager de i stk. 2 nævnte bindende retningslinier samt Fødevareministeriets retningslinier om fremgangsmåden vedrørende tavshedspligt, herunder om hvilke dokumenter, der er underlagt tavshedspligten.
Stk. 4. Formanden er bemyndiget til efter indstilling fra sekretariatet at beslutte, at en ansøgning eller vedlagte bilag helt eller delvist ikke udsendes til et medlem, hvis der ud fra en konkret vurdering skønnes at være risiko for, at et medlem ikke er uvildigt.
Udvalget træffer på det efterfølgende møde beslutning om medlemmets habilitet.
§ 5. Der udarbejdes referat af hvert udvalgsmøde.
Et mindretal kan kræve sin holdning optaget i mødereferatet.
 Stk. 2. Af referatet skal fremgå, hvis et medlem har erklæret sig inhabil vedrørende behandling og afgørelse af en konkret ansøgning.
 § 6. Udvalget inddrages i udarbejdelsen af Fødevareministeriets forsknings- og innovationsstrategi.
 § 7. Udvalget fastlægger en faglig strategi for behandlingen af projektansøgninger vedrørende hele innovationslovens område, herunder vedrørende behandlingen af økologiske projekter.
 Stk. 2. Det Økologiske Fødevareråd skal udtale sig vedrørende de områder, hvor en faglig strategi er relevant for økologisektoren.
 § 8. Udvalget kan afholde fælles møder med Det Rådgivende Udvalg for Fødevareforskning samt Det Økologiske Fødevareråd, når formænd eller FødevareErhverv finder, der er et behov.
 § 9. Udvalget fastsætter i den faglige strategi retningslinier for i hvilke sager, formanden kan træffe beslutning på udvalgets vegne, jf. innovationslovens § 4, stk. 3.
 Stk. 2. Udvalget fastsætter i den faglige strategi retningslinier for hvilke sager, der kan behandles og afgøres af udvalget efter en forenklet procedure.
 § 10. Sekretariatet udarbejder til brug for forelæggelse for udvalget en indstilling vedrørende de enkelte projektansøgninger og vedrørende andre sager, der skal behandles af udvalget.
 Stk. 2. Sekretariatet indhenter en udtalelse fra Det Økologiske Fødevareråd i forbindelse med projektansøgninger under innovationsloven, hvis projektet er relevant for økologisektoren.
 § 11. Sekretariatet drager omsorg for, at de i § 7, stk. 2, § 10, stk. 2, og § 14, stk. 3, nævnte udtalelser gennemføres og forelægges for udvalget.
§ 12. Sekretariatet og udvalget udarbejder i fællesskab en liste over eksterne faglige rådgivere, som kan høres i forbindelse med projektansøgninger, hvor det skønnes hensigtsmæssigt for sekretariatet eller udvalget at få en ekstern faglig vurdering af en projektansøgning.
Listen kan løbende justeres, herunder af sekretariatet efter behov.
 Stk. 2. Udvalget og sekretariatet kan indkalde en ekstern faglig rådgiver fra listen til at deltage i udvalgsmøder med henblik på drøftelse af en konkret projektansøgning.
 Stk. 3. Forinden en projektansøgning forelægges en ekstern faglig rådgiver, skal denne have underskrevet en erklæring om at ville overholde bestemmelsen om tavshedspligt, jf. § 4, stk. 1.
 § 13. En udtalelse fra en ekstern faglig rådgiver, som er indhentet af sekretariatet, forelægges udvalget sammen med sekretariatets indstilling vedrørende den projektansøgning, der har været genstand for en ekstern faglig vurdering, og som skal afgøres af udvalget.
§ 14. Udvalget rådgiver ministeren om forslag til temaer, som udvalget finder relevante at udmelde for det kommende finansår.
Rådgivningen sker løbende.
 Stk. 2. Udvalget indhenter faglig rådgivning fra Det Økologiske Fødevareråd vedrørende temaer, der er relevante for økologisektoren.
 Stk. 3. Projektansøgninger, der vedrører temaer, og som er relevante for økologisektoren, forelægges det i stk. 2 nævnte råd til udtalelse.
 Stk. 4. Rådets udtalelse indgår i udvalgets behandling af ansøgninger, jf. stk. 3.
 § 15. Udvalget kan rådgive ministeren om aktiviteter i forbindelse med oplysnings-, vejlednings-, informations- og undersøgelsesvirksomhed, jf. innovationslovens § 14, stk. 1.
 § 16. Udvalget kan afgive faglige vurderinger i forbindelse med ansøgninger om tilskud til udviklingsprojekter i medfør af FødevareErhvervs bekendtgørelse om tilskud til fremme af innovation gennem udvikling, demonstration og investeringer vedrørende det primære jordbrug og i medfør af FødevareErhvervs bekendtgørelse om tilskud til fremme af innovation vedrørende forarbejdning i fødevare- og skovbrugssektoren gennem udvikling, demonstration og investeringer.
 § 17. Udvalget kan afgive faglige vurderinger i forbindelse med projektansøgninger i medfør af § 6, stk. 3, i bekendtgørelse nr. 332 af 5. maj 2008 om tilskud til fælles initiativer inden for fiskeri- og akvakultursektoren eller tilsvarende bestemmelser i senere bekendtgørelser herom.
 § 18. Cirkulæret træder i kraft den 3. december 2008.
 Stk. 2. Cirkulære nr. 13 af 23. februar 2007 om forretningsorden for Innovationsudvalget for tilskud til innovation, forskning og udvikling m.v. i forarbejdning og forædling af jordbrugs- og fiskeriprodukter og det rådgivende udvalg for tilskud til fremme af innovation, forskning og udvikling m.v. i det primære jordbrug (Det Rådgivende Udvalg) ophæves.
