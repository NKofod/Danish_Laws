Cirkulære om decentrale  

 arbejdstidsaftaler (Til samtlige ministerier mv.) 1. Som led i overenskomstresultatet pr. 1. april 1999 er der mellem  

 Finansministeriet og centralorganisationerne indgået rammeaftale af 6.  

 oktober 1999 om decentrale arbejdstidsaftaler.
Aftalen er optaget som bilag  

 til cirkulæret.
 2. Rammeaftalen giver mulighed for lokalt at indgå aftaler om  

 decentrale arbejdstidsregler, der fraviger eller supplerer centralt aftalte  

 arbejdstidsregler i tjenestemændenes arbejdstidsaftale, andre  

 arbejdstids- eller tjenestetidsaftaler samt regler i overenskomster,  

 organisationsaftaler etc.
3. De enkelte ministerier mv. og organisationer afgør,  

 på hvilket niveau aftaleretten varetages.
Finansministeriet  

 forudsætter, at ministerierne mv. videredelegerer kompetencen i videst  

 muligt omfang.
Tilsvarende henstiller centralorganisationerne til  

 medlemsorganisationerne, at disse videredelegerer aftaleretten til de lokale  

 tillidsrepræsentanter (og hvor sådanne ikke findes til de lokale  

 afdelinger).
 4. Cirkulæret har virkning fra 1. april 1999. Samtidig  

 ophæves Finansministeriets cirkulære nr. 161 af 16. oktober 1987  

 (LP.nr. 173/87) om indgåelse af lokale arbejdstidsaftaler for  

 statstjenestemænd (samt for overenskomstansatte, der følger  

 tjenestemændenes arbejdstidsregler).
Finansministeriet, den 6. oktober  

 1999 P.M.V.E.B.Eva Hoff Sonne Bilag 1 Rammeaftale om decentrale arbejdstidsaftaler § 1. Aftalen gælder for tjenestemænd og  

 tjenestemandslignende ansatte samt for ansatte omfattet af overenskomster  

 indgået på den ene side af eller efter bemyndigelse fra  

 Finansministeriet og på den anden side af de underskrivende  

 centralorganisationer eller organisationer, der er tilsluttet disse.
 § 2. Decentrale aftaler indgås af de enkelte ministerier  

 mv. eller dem, som disse bemyndiger hertil, og de lokale  

 repræsentanter, som vedkommende forhandlingsberettigede organisation  

 måtte bemyndige hertil.
 § 3. De decentrale aftaler kan fravige eller supplere centralt  

 aftalte arbejdstidsregler i tjenestemændenes arbejdstidsaftale, andre  

 arbejdstids- eller tjenestetidsaftaler samt regler i overenskomster,  

 organisationsaftaler etc. inden for de rammer, der er fastsat i  

 arbejdsmiljølovgivningen samt i aftale af 21. oktober 1996 om visse  

 aspekter i forbindelse med tilrettelæggelse af arbejdstiden.
§ 4. Decentrale aftaler kan opsiges til bortfald med et varsel  

 på 3 måneder, medmindre andet aftales.
Efter den decentrale  

 aftales udløb gælder de centralt aftalte arbejdstidsregler.
 § 5. Denne aftale har virkning fra 1. april 1999 og kan  

 opsiges med 3 måneders varsel til en 1. april, dog tidligst 1. april  

 2002.
 Stk. 2. Opsigelse af rammeaftalen indebærer samtidig en  

 opsigelse af de decentrale aftaler.
København, den 6. oktober 1999 Statsansattes Kartel	Finansministeriet Niels Juul	P.M.V.
 E.B.
