1. Efter registreringsbekendtgørelsens § 1, stk. 2,  

 skal et motorredskab, der er indrettet og benyttes til befordring af gods,  

 der ikke er nødvendig for motorredskabets funktion, være registreret og  

 forsynet med nummerplader.
Dette gælder dog ikke et motordrevet køretøj, der  

 er bestemt til at føres af en gående, en mini-truck og en gaffeltruck, jfr.  

 bestemmelsens 2. - 4. pkt.
 Denne bestemmelse, der er indsat ved bekendtgørelse nr. 383 af 31. august  

 1979, træder i kraft den 1. januar 1980, dog således, at  

 registreringspligtige motorredskaber, der er taget i brug inden den 1. januar  

 1980, først skal være registreret inden den 1. april 1980, jfr.  

 bekendtgørelsens § 2, stk. 3.
Registreringspligten er betinget af, dels at motorredskabet er indrettet  

 til godsbefordring, d.v.s. er forsynet med lad, transportkasse eller  

 lignende, dels at motorredskabet faktisk benyttes til godstransport på  

 områder, der er omfattet af færdselsloven.
Et motorredskab kan således uden  

 registrering benytte vejene til egentransport f.eks. fra arbejdssted til  

 arbejdssted.
Endvidere er pligten betinget af, at det transporterede gods  

 ikke er nødvendig for motorredskabets funktion.
Denne begrænsning skal  

 fortolkes på samme måde som den tilsvarende bestemmelse i  

 udstyrsbekendtgørelsens § 38, stk. 2. Det følger af det anførte, at  

 registreringspligten hovedsageligt vil komme til at omfatte dumpers, der på  

 vej benyttes til f.eks. jordtransport.
 Påhængsvogn til motorredskab vil efter registreringsbekendtgørelsens § 1,  

 stk. 1, kun være registreringspligtig, hvis selve motorredskabet er  

 registreringspligtigt, altså benyttes til godstransport.
 Registreringspligtige motorredskaber skal være forsynet med 2 gule  

 nummerplader i serie nr. 15 eller 16. I registreringsattesten vil rubrikken  

 »art« være udfyldt med »lastbil«, rubrikken  

 »anvendelse« med »godsbefordring« og rubrikken  

 »udstyr« med »motorredskab«.
 Opmærksomheden henledes i øvrigt på, at et registreringspligtigt  

 motorredskab ved kørsel i lygtetændingstiden ud over de øvrige påbudte lygter  

 skal være forsynet med mindst en hvid lygte, der kan belyse den bageste  

 nummerplade, således at denne er læselig mindst 20 m bag motorredskabet, jfr.  

 udstyrsbekendtgørelsens § 22, stk. 2, som ændret ved bekendtgørelse nr. 384  

 af 31. august 1979.
2. Efter færdselslovens § 72, stk. 2, kan  

 justitsministeren bestemme, at køretøj, som ganske overvejende anvendes uden  

 for offentlige veje, ikke skal registreres.
Justitsministeriet bestemmer  

 herved, at et motorredskab kan benyttes uden registrering til kørsel på  

 private områder som f.eks. byggepladser samt til krydsning af privat eller  

 offentlig vej.
 Benyttes et motorredskab, der er omfattet af registreringsbekendtgørelsens  

 § 1, stk. 2, i øvrigt til kørsel på færdselslovens område, skal det være  

 registreret eller fritaget for registrering af Centralregisteret for  

 Motorkøretøjer eller justitsministeriet, jfr. registreringsbekendtgørelsens §  

 4, stk. 2, og § 6, stk. 1.
 Man skal anmode om inden den 1. oktober 1980 at modtage indberetning om,  

 hvorvidt registreringsordningen, herunder den generelle  

 registreringsfritagelse, har givet anledning til problemer, og om der er  

 konstateret tilfælde af overtrædelse af kravet om registrering af  

 godsbefordrende motorredskaber.
