 Den 1. september 1991 er den ved lov nr. 346 af 6. juni 1991, jf.  

 lovbekendtgørelse nr. 654 af 20. september 1991, gennemførte ændring af lov  

 om offentlige myndigheders registre trådt i kraft.
Lovændringen indebærer blandt andet, at det bliver muligt at oprette visse  

 registre uden forudgående høring af Registertilsynet og uden fastsættelse af  

 forskrifter.
Efter bestemmelsen i § 8 b, stk. 1, i lov om offentlige  

 myndigheders registre er registre, der føres for en kommunal myndighed, og  

 som ikke indeholder oplysninger af fortrolig karakter, undtaget fra  

 bestemmelserne i lovens § 6, stk. 2-4, dvs. reglerne om fastsættelse af  

 forskrifter og forudgående høring af Registertilsynet.
Efter lovens § 8 b,  

 stk. 2, kan der i de i stk. 1 nævnte registre endvidere registreres  

 identifikationsoplysninger, herunder personnummer, og oplysninger om betaling  

 til og fra en offentlig myndighed.
 Ved lovændringen er der i lovens § 8 b, stk. 3, indført en vis  

 delegationsadgang for kommunalbestyrelsen.
Kommunalbestyrelsen skal i følge lovens § 8 b, stk. 5, hvert kvartal  

 udarbejde en oversigt over de nye registre, der er oprettet i kommunen uden  

 forskrifter.
Oversigten skal indeholde en beskrivelse af det enkelte  

 registers formål, personkreds, dataindhold og størrelse.
Oversigten  

 indberettes inden 4 uger efter kvartalets udløb til Registertilsynet.
Registertilsynet har i medfør af lov om offentlige myndigheders registre §  

 8 c bestemt, at indberetninger efter § 8 b, stk. 5, skal ske ved anvendelse  

 af en særlig blanket.
Der vedlægges et antal blanketter.
Flere blanketter kan  

 rekvireres ved henvendelse til Registertilsynet, tlf. nr. 33 14 38 44.
Opmærksomheden henledes på, at de øvrige bestemmelser i lov om offentlige  

 myndighedsregistre fortsat er gældende for registre, der oprettes uden  

 forskrifter og uden forudgående høring af Registertilsynet.
Det gælder bl.a.  

 lovens regler om registrering og opbevaring af oplysninger (herunder § 12 om  

 sikkerhedsforanstaltninger), registerindsigt og videregivelse.
Med henblik på at forenkle myndighedernes og Registertilsynets arbejde i  

 forbindelse med oprettelse af registre uden forskrifter i medfør af lovens §  

 8 b har Registertilsynet udarbejdet en Foreløbig vejledning om oprettelse af  

 enkeltkommunale registre uden fastsættelse af forskrifter m.v.
Der vedlægges  

 et antal eksemplarer af vejledningen.
Registertilsynet skal henlede opmærksomheden på, at der endvidere er sket  

 ændring i lovens bestemmelser om registerindsigt.
Efter § 13, stk. 6, i loven  

 har en registreret person, der har fået meddelelse efter bestemmelsens stk. 1  

 og 3, ikke krav på ny meddelelse før 6 måneder efter sidste meddelelse,  

 medmindre han kan godtgøre en særlig interesse heri.
 Registertilsynet forudsætter, at de registeransvarlige myndigheder ved  

 førstkommende revision af registerforskrifterne ændrer formuleringen 12  

 måneder til 6 måneder i forskrifternes bestemmelser om registerindsigt.  

 Indtil forskrifterne er ændret, finder lovens bestemmelse anvendelse.
P.
R.
V.
