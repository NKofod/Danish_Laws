Bekendtgørelse om tilskud til kommunale projekter vedrørende vandløbsrestaurering1) I medfør af § 2, stk. 1-3, § 4, stk. 2, § 6, stk. 1 og 2, og § 9, stk. 4, i lov nr. 1361 af 16. december 2014 om Hav- og Fiskerifonden fastsættes efter bemyndigelse i henhold til § 5, stk. 1, nr. 41, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kapitel 1 Ordningens indhold § 1. NaturErhvervstyrelsen kan inden for de afsatte bevillingsmæssige rammer give tilsagn om tilskud til kommunale projekter vedrørende vandløbsrestaurering, der skal forbedre levestederne for dyre- og planteliv i vandløb, herunder vandrende arters gydepladser og vandringsveje, samtidig med at vandmiljøet forbedres.
Stk. 2. Forud for ansøgningsperioderne kan NaturErhvervstyrelsen offentliggøre de indikative økonomiske rammer for ansøgningsperioden.
NaturErhvervstyrelsen kan fastsætte indikative økonomiske rammer for de enkelte projekttyper, jf. § 2, stk. 1.
 § 2. NaturErhvervstyrelsen kan give tilsagn om tilskud til følgende:
 1) Forundersøgelser.
 2) Projekter om gennemførelsen af vandløbsrestaurering.
 Stk. 2. Tilsagn om tilskud kan gives til projektansvarlige.
Kapitel 2 Definitioner § 3. I denne bekendtgørelse forstås ved:
 1) Vandløbsrestaurering: Foranstaltninger til genopretning af vandløb ved udlægning af sten og gydegrus, bearbejdning af brinker og profil, åbning af rørlagte vandløb og fjernelse af spærringer i vandløb, herunder etablering af faunapassager.
2) Forundersøgelse: En undersøgelse, der gennemføres forud for gennemførelse af vandløbsrestaurering og som muliggør en vurdering af, om et projekt kan gennemføres.
Forundersøgelsen skal beskrive projektet, og hvordan projektet kan bidrage til at fremme formålet med denne ordning.
Forundersøgelsen omfatter undersøgelse af de anlægstekniske muligheder for gennemførelsen af projektet, projektets konsekvenser, herunder for de biologiske forhold i og omkring vandløbet, konsekvenser i relation til forpligtelsen efter EUs Natura 2000-direktiver og konsekvenser for berørte lodsejere og dambrugere ved eventuelle afværgeforanstaltninger samt projektets omkostninger.
3) Projektansvarlig: Den kommune, hvori vandløbsrestaureringen skal gennemføres, eller en anden kommune, der efter aftale påtager sig forpligtelsen til at udføre projektet.
I de tilfælde, hvor et projekt omfatter vandløbsrestaurering i flere kommuner, vælges én kommune som projektansvarlig og ansøger, blandt de kommuner som er omfattet af projektet.
Kapitel 3 Administration Obligatorisk digital kommunikation § 4. Alle ansøgninger om tilskud, projektændringer og udbetalinger efter denne bekendtgørelse skal ske via Tast selv-service.
 Stk. 2. Al øvrig skriftlig kommunikation med NaturErhvervstyrelsen i forbindelse med tilskud efter denne bekendtgørelse skal ske via e-mail.
Kontrol § 5. NaturErhvervstyrelsen forestår den fysiske og den administrative kontrol, samt den efterfølgende regnskabskontrol af projekter, der modtager tilskud.
 Stk. 2. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med Lov om Hav- og Fiskerifonden § 10.
Ansøgning om tilsagn om tilskud og ansøgningsperioder § 6. Ansøgninger om tilsagn om tilskud indsendes fra den 4. marts 2016 og skal være modtaget senest den 25. april 2016.
 Stk. 2. Ansøgningen skal indeholde de oplysninger og være vedlagt de bilag, som NaturErhvervstyrelsen har brug for i sagsbehandlingen.
 Stk. 3. NaturErhvervstyrelsen kvitterer for ansøgningen og kan meddele igangsætningstilladelse.
Kapitel 4 Tilskudsberettigede projekter Forundersøgelser § 7. Tilsagn om tilskud til forundersøgelser kan ydes til projekter, der opfylder kriterier, der fremgår af § 4 i Miljø- og Fødevareministeriets bekendtgørelse om kriterier for vurdering af kommunale projekter vedrørende vandløbsrestaurering, og som er omfattet af samme bekendtgørelses § 2.
 Stk. 2. Naturstyrelsen afgiver indstilling til NaturErhvervstyrelsen med en vurdering af, i hvilket omfang ansøgningerne opfylder kravene, jf. stk. 1.
 Stk. 3. Indeholder forundersøgelsen et detailprojekt, er detailprojektet kun støtteberettiget, hvis forundersøgelsen viser, at etableringsprojektet er omkostningseffektivt, og at det lever op til kriterierne beskrevet i Miljø- og Fødevareministeriets kriteriebekendtgørelse.
Gennemførelse af vandløbsrestaurering § 8. Tilsagn om tilskud til projekter om gennemførelse af vandløbsrestaurering kan ydes til projekter, der opfylder kriterier, der fremgår af § 5 i Miljø- og Fødevareministeriets bekendtgørelse om kriterier for vurdering af kommunale projekter vedrørende vandløbsrestaurering, og som er omfattet af samme bekendtgørelses § 2.
 Stk. 2. Naturstyrelsen afgiver indstilling til NaturErhvervstyrelsen med en vurdering af, i hvilket omfang ansøgningerne opfylder kravene, jf. stk. 1.
Kapitel 5 Prioritering og afgørelse § 9. NaturErhvervstyrelsen træffer afgørelse om tilsagn eller afslag på ansøgning om tilsagn om tilskud på grundlag af indstilling fra Naturstyrelsen, jf. §§ 7, stk. 2, og 8, stk. 2. NaturErhvervstyrelsen fastsætter i tilsagnet det beløb, der gives tilsagn om tilskud for.
Stk. 2. Hvis ansøgningsperiodens økonomiske ramme, for ansøgninger omfattet af §§ 7 og 8, ikke giver mulighed for at imødekomme alle ansøgninger, prioriteres ansøgningerne i henhold til § 6 i Miljø- og Fødevareministeriets bekendtgørelse om kriterier for vurdering af kommunale projekter vedrørende vandløbsrestaurering.
Naturstyrelsen afgiver indstilling om prioritering.
§ 10. Uanset § 9, kan NaturErhvervstyrelsen træffe afgørelse om afslag eller delvist afslag for ansøgninger om tilsagn om tilskud, hvis NaturErhvervstyrelsen vurderer, at 1) de anslåede udgifter ikke er rimelige, eller 2) ansøgningen ikke er tilstrækkeligt oplyst.
Kapitel 6 Betingelser for tilsagn om tilskud Forundersøgelser § 11. Det er en betingelse for tilsagn om tilskud til forundersøgelser, at 1) ansøger afgiver de oplysninger, NaturErhvervstyrelsen og Naturstyrelsen anmoder om til brug for sagsbehandlingen, 2) forundersøgelserne afsluttes senest den dato, der fastsættes i tilsagnet af NaturErhvervstyrelsen dog ikke senere end et år efter tilsagnsdatoen, 3) tilsagnshaver indsender udbetalingsanmodning, alle udgiftsbilag, dokumentation for betaling, forundersøgelsesrapporter samt udtalelse om gennemførelse rettidigt til NaturErhvervstyrelsen, jf. § 20, nr. 3, 4) tilsagnshaver, hvis projektet er omfattet af en kontrakt, der er omfattet af EUs udbudsregler eller tilbudslovens regler, holder dokumenter, som dokumenterer, at EUs udbudsregler eller tilbudslovens regler er overholdt, tilgængelig i mindst fem år fra slutudbetaling, 5) tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, og 6) udgifternes rimelighed dokumenteres ved mindst to sammenlignelige tilbud.
Gennemførelse af vandløbsrestaurering § 12. Det er en betingelse for tilsagn om tilskud til gennemførelse af vandløbsrestaurering, at 1) de nødvendige tilladelser fra offentlige myndigheder opnås, inden sidste udbetaling, 2) ansøger afgiver de oplysninger, NaturErhvervstyrelsen og Naturstyrelsen anmoder om til brug for sagsbehandlingen, herunder en redegørelse for den forventede effekt af indsatsen, 3) projektet afsluttes senest den dato, der fastsættes i tilsagnet af NaturErhvervstyrelsen dog ikke senere end tre år efter tilsagnsdatoen, 4) tilsagnshaver indsender afsluttende udbetalingsanmodning, alle udgiftsbilag, dokumentation for betaling, og projektrapport rettidigt til NaturErhvervstyrelsen, jf. § 21, stk. 1, nr. 3, 5) projektet opretholdes af tilsagnshaver i en periode på mindst fem år fra datoen for slutudbetaling, 6) tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, 7) tilsagnshaver, hvis projektet er omfattet af en kontrakt, der er omfattet af EUs udbudsregler eller tilbudslovens regler, holder dokumenter, som dokumenterer, at EUs udbudsregler eller tilbudsloven er overholdt, tilgængelig i mindst fem år fra slutudbetaling, 8) tilsagnshaver sikrer, at kontrolmyndigheden har adgang til projektområdet i forbindelse med kontrol, 9) projektet ikke ændres væsentligt, ophører eller flyttes uden for projektområdet, i fem år fra slutudbetaling, og 10) udgifternes rimelighed dokumenteres ved mindst to sammenlignelige tilbud.
Stk. 2. Det er, udover hvad der fremgår af stk. 1, en betingelse for tilskud, at tilsagnshaver afgiver de oplysninger, som NaturErhvervstyrelsen beder om, to år efter projektet er afsluttet.
Oplysningerne skal være nødvendige for at kunne overvåge og evaluere Hav- og fiskeriudviklingsprogrammet, navnlig med hensyn til at opfylde specifikke mål og prioriteter, i overensstemmelse med artikel 111 i Europa-Parlamentets og Rådets forordning (EU) nr. 508/2014 af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning (EU) nr. 1255/2011.
 § 13. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet, herunder krav om skiltning.
 Stk. 2. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at opbevare udbetalingsanmodninger med tilhørende originale regnskabsbilag i overensstemmelse med artikel 140 i Europa-Parlamentets og Rådets forordning (EU) nr. 1303/2013 af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning (EF) nr. 1083/2006.
Kapitel 7 Tilskudsberettigede projektudgifter § 14. De tilskudsberettigede udgifter til forundersøgelser kan omfatte følgende:
 1) Udgifter til løn til tilsagnshavers personale under forudsætning af, at udgiften kan dokumenteres ved faktura eller tilsvarende dokumentation, og at disse udgifter ikke normalt finansieres af offentlige institutioner, offentlige virksomheder eller kommunale fællesskaber.
 2) Udgifter til information og møder.
 3) Udgifter til konsulentbistand.
 4) 15 pct. overhead af den direkte lønudgift for tilsagnshavers personale, der er beskæftiget med projektet.
 Stk. 2. Udgifterne skal være nødvendige for at gennemføre forundersøgelsen og skal være direkte relaterede til forundersøgelsen.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for projektets gennemførelse.
 Stk. 4. De tilskudsberettigede udgifter til forundersøgelser kan ikke omfatte følgende:
 1) Almindelige driftsomkostninger.
 2) Udgifter til varetagelse af sædvanlige myndighedsopgaver.
 3) Udgifter som tilsagnshaver har afholdt, inden NaturErhvervstyrelsen har givet tilladelse til at iværksætte projektet, jf. § 6, stk. 3, dog hvis en sådan tilladelse ikke er givet, udgifter, som tilsagnshaver har afholdt inden tilsagnshavers modtagelse af tilsagnet.
 4) Udgifter vedrørende aktiviteter, som ejer eller forpagter af vandløbet eller tilsagnshaver er forpligtet til at gennemføre i medfør af anden lovgivning.
 5) Udgifter hvortil der ydes offentlig støtte eller støtte i medfør af anden lovgivning, herunder støtte efter Miljø- og Fødevareministeriets bekendtgørelse om tilskud til etablering og modernisering af akvakulturanlæg.
 6) Moms, med mindre denne endeligt bæres af tilsagnshaver.
 7) Udgifter til forskning og teknologisk udvikling.
 8) Finansierings-, advokat- og pengeinstitutomkostninger.
 9) Udgifter i form af naturalydelser, som omhandlet i artikel 69, stk. 1, i Europa-Parlamentets og Rådets forordning (EU) nr. 1303/2013 af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning (EF) nr. 1083/2006.
 10) Udgifter til køb af brugt udstyr og materiel.
 11) Udgifter til leasing eller leje.
 12) Udgifter til drift.
 § 15. De tilskudsberettigede udgifter til gennemførelse af vandløbsrestaurering kan omfatte følgende:
 1) Udgifter til undersøgelser.
 2) Udgifter til den fysiske gennemførelse af vandløbsrestaurering.
 3) Udgifter til løn til tilsagnshavers personale under forudsætning af, at udgiften kan dokumenteres ved faktura eller tilsvarende dokumentation, og  at disse udgifter ikke normalt finansieres af offentlige institutioner, offentlige virksomheder eller kommunale fællesskaber.
 4) Udgifter til information og møder.
 5) Udgifter til konsulentbistand.
 6) 15 pct. overhead af den direkte lønudgift for tilsagnshavers personale, der er beskæftiget med projektet.
 Stk. 2. Udgifterne skal være nødvendige for at gennemføre vandløbsrestaureringen og skal være direkte relaterede til projektet.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for projektets gennemførelse.
 Stk. 4. De tilskudsberettigede udgifter til gennemførelse af vandløbsrestaurering kan ikke omfatte følgende:
 1) Udgifter hvortil der gives andre EU tilskud.
 2) Udgifter hvortil der modtages tilskud fra anden offentlig myndighed.
 3) Almindelige driftsomkostninger.
 4) Udgifter til varetagelse af sædvanlige myndighedsopgaver.
 5) Udgifter som tilsagnshaver har afholdt, inden NaturErhvervstyrelsen har givet tilladelse til at iværksætte projektet jf. § 6, stk. 3, dog hvis en sådan tilladelse ikke er givet, udgifter, som tilsagnshaver har afholdt inden tilsagnshavers modtagelse af tilsagnet.
 6) Udgifter vedrørende aktiviteter, som ejer eller forpagter af vandløbet eller tilsagnshaver er forpligtet til at gennemføre i medfør af anden lovgivning.
 7) Udgifter hvortil der ydes offentlig støtte eller støtte i medfør af anden lovgivning, herunder støtte efter Miljø- og Fødevareministeriets bekendtgørelse om tilskud til etablering og modernisering af akvakulturanlæg.
 8) Moms, med mindre denne endeligt bæres af tilsagnshaver.
 9) Udgifter til forskning og teknologisk udvikling.
 10) Finansierings-, advokat- og pengeinstitutomkostninger.
 11) Udgifter i form af naturalydelser, som omhandlet i artikel 69, stk. 1, i Europa-Parlamentets og Rådets forordning (EU) nr. 1303/2013 af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning (EF) nr. 1083/2006.
 12) Udgifter til køb af brugt udstyr og materiel.
 13) Udgifter til leasing eller leje.
 14) Udgifter til indretninger, der tiltrækker fisk.
 15) Udgifter til direkte udsætning af levende akvatiske organismer.
Kapitel 8 Ændring af projektet og indtræden i tilsagn § 16. Tilsagnshaver kan ansøge NaturErhvervstyrelsen om tilladelse til ændring af et projekt. Ændringer af et projekt skal godkendes af NaturErhvervstyrelsen, inden ændringen iværksættes.
NaturErhvervstyrelsen indhenter en udtalelse fra Naturstyrelsen til brug for sagsbehandlingen.
Projekter kan kun forlænges udover 1 år for forundersøgelser jf. § 11, nr. 2, og 3 år for gennemførelse jf. § 12, stk. 1, nr. 3, i særlige tilfælde.
 Stk. 2. Tilsagnsbeløbet kan ikke forhøjes i forbindelse med ændringer i projektet.
Stk. 3. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
Stk. 4. Anmodning om forlængelse af projektperiode skal uanset stk. 3, være modtaget i NaturErhvervstyrelsen senest 10 dage før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
§ 17. NaturErhvervstyrelsen kan efter ansøgning tillade, at en anden, der ifølge § 2, stk. 2, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
NaturErhvervstyrelsen indhenter en udtalelse fra Naturstyrelsen til brug for sagsbehandlingen.
Kapitel 9 Beregning af tilskud § 18. Tilskud til forundersøgelser kan ydes med op til 100 pct. af de tilskudsberettigede udgifter.
 Stk. 2. Tilskud til gennemførelse af vandløbsrestaurering kan ydes med op til 100 pct. af de tilskudsberettigede udgifter.
Kapitel 10 Udbetaling af tilskud § 19. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indsendes via Tast selv-service på det ansøgningsskema, der findes i Tast selv-service, og vedlægges alle udgiftsbilag samt dokumentation for betaling.
 Stk. 2. Tilskuddet overføres til tilsagnshavers NemKonto.
 § 20. For udbetaling af tilskud til forundersøgelser gælder endvidere følgende:
 1) Tilskud udbetales som en samlet udbetaling efter forundersøgelsens afslutning.
 2) Anmodning om udbetaling skal være vedlagt en udtalelse fra Naturstyrelsen om, at forundersøgelsen er gennemført i overensstemmelse med tilsagnets indhold.
3) Udbetalingsanmodning, forundersøgelsesrapporter, alle udgiftsbilag, dokumentation for betaling, samt udtalelse om gennemførelse skal være modtaget i NaturErhvervstyrelsen senest tre måneder efter, at forundersøgelsen senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
 § 21. For udbetaling af tilskud til gennemførelse af vandløbsrestaurering gælder endvidere følgende:
1) Tilskud til gennemførelse af vandløbsrestaurering kan udbetales i to rater.
Den enkelte rate skal udgøre mindst 20 pct. af det totale tilsagnsbeløb.
 2) Anmodning om slutudbetaling skal være vedlagt en redegørelse for den forventede effekt af indsatsen, en udtalelse fra Naturstyrelsen om, at projektet er gennemført i overensstemmelse med tilsagnets indhold samt afsluttende projektrapport, som redegør for de aktiviteter, der er gennemført i forbindelse med projektet, og som redegør for, hvorledes informationspligten er opfyldt, jf. § 13, stk. 1.
3) Udbetalingsanmodning, projektrapport, alle udgiftsbilag, dokumentation for betaling, samt udtalelse om gennemførelse skal være modtaget i NaturErhvervstyrelsen senest tre måneder efter, at vandløbsrestaureringen senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
 Stk. 2. Det er en betingelse for slutudbetaling, at NaturErhvervstyrelsen har godkendt den endelige opgørelse og afsluttende projektrapport.
 Stk. 3. Anmodning om udbetaling af første rate, jf. stk. 1, nr. 1, skal være vedlagt en statusrapport, der indeholder en beskrivelse af de aktiviteter, der er gennemført i forbindelse med projektet på tidspunktet for rateudbetalingen, samt dokumentation for de afholdte udgifter.
Kapitel 11 Oplysningspligt § 22. I henhold til Lov om Hav- og Fiskerifonden § 8, stk. 1, skal tilsagnshaver i hele perioden, hvor betingelserne for tilsagn om tilskud skal være opfyldt, på forlangende afgive en erklæring til NaturErhvervstyrelsen om, hvorvidt betingelserne for tilsagn om tilskud er opfyldte.
 Stk. 2. I henhold til Lov om Hav- og Fiskerifonden § 8, stk. 2, skal tilsagnshaver i hele perioden, hvor betingelserne for tilskud skal være opfyldt, underrette NaturErhvervstyrelsen, hvis betingelserne for tilsagn om tilskud ikke længere er opfyldt.
Kapitel 12 Bortfald og tilbagebetaling af tilskud § 23. NaturErhvervstyrelsen kan træffe afgørelse om bortfald af tilsagn og tilbagebetaling af tilskud, hvis 1) ansøger har afgivet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter Lov om Hav- og Fiskerifonden § 8, og § 9, stk. 2, eller 3) betingelserne for tilsagn om tilskud ikke er opfyldte.
 Stk. 2. NaturErhvervstyrelsen kan endvidere træffe afgørelse om bortfald af tilsagn og tilbagebetaling af tilskud, hvis projektet ikke gennemføres i overensstemmelse med tilsagnet.
 § 24. Uanset § 23, kan NaturErhvervstyrelsen opretholde tilsagnet og foretage en proportional nedsættelse af den samlede værdi af de tilskudsberettigede udgifter, hvis NaturErhvervstyrelsen vurderer, at følgende er overtrådt:
 1) Betingelsen i § 11, nr. 4 og § 12, stk. 1, nr. 7 og 9.
 2) Betingelser fastsat i medfør af § 12, stk. 2 og § 13.
 3) § 23, stk. 1, nr. 2.
 4) § 23, stk. 2.
 5) EUs udbudsregler eller reglerne i tilbudsloven.
 § 25. Ved overtrædelse af reglerne nævnt i § 24, vil tilskuddet blive nedsat forholdsmæssigt ud fra en vurdering af art og grovhed af overtrædelsen og det eventuelle tab for Den Europæiske Hav- og Fiskerifond.
Kapitel 13 Force majeure § 26. NaturErhvervstyrelsen kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet, og dermed ikke medfører bortfald af tilsagn og tilbagebetaling eller nedsættelse af tilskud.
Stk. 2. Hvis tilsagnshaver ønsker at påberåbe sig force majeure eller andre ekstraordinære omstændigheder, skal dette meddeles NaturErhvervstyrelsen skriftligt senest 15 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 3. Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer tilsagnshaver i at opfylde sine forpligtelser, og at tilsagnshaver ikke ved en forholdsmæssig indsats kunne have sikret sig herimod.
Kapitel 14 Ikrafttræden § 27. Bekendtgørelsen træder i kraft den 23. april 2016. Bekendtgørelsen har virkning fra 4. marts 2016.
Stk. 2. Bekendtgørelse nr. 1665 af 15. december 2015 om tilskud til kommunale projekter vedrørende vandløbsrestaurering ophæves.
Bekendtgørelsen finder dog fortsat anvendelse for tilsagn, der er givet i medfør heraf, og for ansøgninger om tilsagn, som er indgivet inden, men endnu ikke færdigbehandlet den 4. marts 2016.
NaturErhvervstyrelsen, den 21. april 2016 Jette Petersen / Lene Sørensen 1) I bekendtgørelsen er medtaget visse bestemmelser fra Europa-Parlamentets og Rådets forordning nr. 508/2014/EU af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning nr. 1255/2011, EU-Tidende 2014, nr.
L 149, side 1, og Europa-Parlamentets og Rådets forordning nr. 1303/2013/EU af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning nr. 1083/2006, EU-Tidende 2013, nr.
L 347, side 320. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
