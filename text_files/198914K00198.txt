Nr BTL 198 Betænkning over I.
Forslag til lov om Københavns Lufthavne A/S II.
Forslag  

 til lov om ændring af lov om luftfart   

 Nr L 198 1989-90, 1. samling Afgivet af Trafikudvalget Afgivet: 19900523 Udvalget har behandlet lovforslagene i en række møder og har herunder stillet spørgsmål til trafikministeren, som denne har besvaret skriftligt.
Nogle af udvalgets spørgsmål til trafikministeren og dennes svar herpå er optrykt som bilag til betænkningen.
 Der er af trafikministeren stillet et ændringsforslag til det under I  

 anførte lovforslag, hvorom henvises til de ledsagende bemærkninger, og af et  

 mindretal til det under II anførte lovforslag, hvorom der ligeledes henvises  

 til de ledsagende bemærkninger.
Ad I.
Forslag til lov om Københavns Lufthavne A/S Trafikministeren har over for udvalget bemærket følgende:
 Regeringen forventer, at der snarest efter selskabets stiftelse optages  

 forhandlinger om løn- og ansættelsesvilkår for personalet, idet det må  

 forventes, at en del vil ønske ansættelse i det nye selskab på  

 overenskomstmæssige vilkår.
 Regeringen er indstillet på at tilslutte sig en ordning, hvorefter  

 allerede ansatte tjenestemænd, der overgår til tjeneste som tjenestemænd i  

 det nye lufthavnsselskab, uanset bemærkningerne til lovforslagets § 7 kan  

 opretholde den tjenestemandsstatus ved avancement, som er naturlig for den  

 pågældende personalekategori.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) det under I anførte  

 lovforslag til vedtagelse med det af trafikministeren stillede  

 ændringsforslag.
 Et mindretal inden for flertallet (Fremskridtspartiets medlem af udvalget)  

 ønsker i øvrigt at bemærke, at vedtagelsen af denne lov alene bør ses som  

 første skridt på vejen mod en fuldstændig privatisering af Københavns  

 Lufthavn.
Første skridt bliver denne lovvedtagelse, hvorefter 25 pct. af aktierne  

 kan sælges.
Derefter forventes det, at de fleste medarbejdere vil overgå til  

 anden ansættelsesform end tjenestemandsansættelse.
Derved bliver det muligt  

 at komme op på 49 pct. aktiesalg til private.
 Sidste skridt bliver at gå op til 99 pct. salg af aktier til private.  

 Staten skal derefter alene besidde en gylden aktie, der i ganske få  

 vedtægtsbestemte situationer giver staten ret til at udøve bestemmende  

 indflydelse over lufthavnen.
 Et andet mindretal inden for flertallet (Centrum-Demokraternes medlem af  

 udvalget) ønsker at give udtryk for det synspunkt, at staten via  

 aktiemajoritet i det nye selskab skal bevare kontrol med og ansvaret for  

 Københavns Lufthavn.
 Et mindretal (Socialdemokratiets medlemmer af udvalget) indstiller  

 det under I anførte lovforslag til forkastelse ved 3. behandling.
 Mindretallet udtaler i øvrigt følgende:
 Ved 1. behandling af lovforslaget om omdannelse af Københavns Lufthavn til  

 et aktieselskab fremførte vi fra Socialdemokratiets side, at det var vort  

 håb, at regeringen og dens forligspartier ville være modtagelige for de  

 argumenter, vi fremførte under debatten, og som ville sikre Københavns  

 Lufthavns muligheder for en udvikling, som kan gøre den til en  

 konkurrencedygtig lufthavn, således at den fortsat kan være den centrale  

 internationale lufthavn i Nordeuropa.
 Desværre har mindretallet under hele udvalgsarbejdet talt for døve ører.  

 Regeringen har ikke ønsket at høre Socialdemokratiet i denne store sag.  

 Hovedsigtet med regeringens model er helt åbenbart at hente nogle hurtige  

 penge hjem til statskassen - 1,2 mia. kr. i 1990 - og så i øvrigt ikke  

 interessere sig for, hvordan lufthavnen vil have det i fremtiden.
 I Socialdemokratiet ser vi gerne en samfundsansvarlig model for den  

 kommende omstrukturering af Københavns Lufthavn.
 Det er hverken i Københavns Lufthavnsvæsens (KLV), herunder  

 medarbejdernes, eller i samfundets interesse, at KLV bliver privatiseret  

 efter regeringens model.
En omstrukturering af KLV må optimalt sikre, at KLV tilføres  

 udviklingsmuligheder, således - at den bevarer konkurrenceevnen, - at medarbejdere ikke mister deres job, - at staten (dvs. borgerne) ikke mister massive summer ved en konkurs, - at der på mellemlang og lang sigt skabes yderligere arbejdspladser.
For det første må det som betingelse for en omstrukturering af lufthavnen  

 sikres, at lufthavnens konkurrenceevne fastholdes og forbedres.
Ellers var  

 der ingen grund til en omstrukturering.
 Beslutningen herom bør tages på baggrund af fremtidsperspektivet for  

 lufthavnen og altså ikke, som regeringens model dikterer, på baggrund af en  

 før-og-efter-ligestilling for KLV.
 Regeringens indgangsvinkel er irrelevant og vildledende for KLV's fremtid.
For det andet må det være afgørende, at staten beholder alle aktier i et  

 KLV A/S.
Det kan ikke betegnes som forsvarligt, at en så vital del af  

 Danmarks og Nordens infrastruktur skal være under delvis indflydelse af  

 private afkastkrav.
 Såfremt KLV i fremtiden skulle vise sig at være i stand til at udlodde  

 betydelige summer, er det retfærdigt, at samfundet som helhed, dvs. staten,  

 nyder godt af dette.
 Skulle det komme på tale efter en periode, må Folketinget debattere og  

 træffe afgørelse i sagen.
 For det tredje er det et ufravigeligt krav, at samarbejdet med Statens  

 Luftfartsvæsen opretholdes og udbygges på en måde, der sikrer, at kvalitet og  

 standard på de leverede ydelser (flyveledelse, sikringstjeneste, vejrtjeneste  

 m.v.) ikke svækkes.
 Det kan ikke accepteres, at man går på konpromis med sikkerheden som følge  

 af ringe driftsresultater.
 For det fjerde er det centralt, at de ansatte tjenestemænd tilbydes  

 ansættelse i selskabet på de vilkår, som karakteriserer ansættelsesvilkårene  

 for statstjenestemænd.
 Følgende elementer bør således indeholdes i en omdannelsesaftale, som  

 omfatter en ansættelse på tjenestemandslignende vilkår:
 - Tjenestemændene bør ved overgangen bevare retten til  

 tjenestemandspension, optjening af pensionsanciennitet efter  

 tjenestemandsloven samt retten til ventepenge/rådighedsløn ved  

 stillingsnedlæggelse, jf. tjenestemandslovens § 32.
 - Pensionsudbetalinger bør ske på statens foranstaltning, og der bør  

 indgås aftale mellem staten og selskabet om indbetaling af pensionsbidrag til  

 statskassen.
 - Tjenestemandslovens §§ 10-13 og 20-24 skal danne grundlag for de pligter  

 og rettigheder, som ansatte på tjenestemandslignende vilkår skal være  

 underlagt.
 - De ansatte på tjenestemandslignende vilkår bør kunne avancere på en  

 facon, der er naturlig for denne personalekategori.
 - Alle aftalte regler/ordninger for denne personalegruppe bør løbe uændret  

 videre, indtil andet bliver aftalt.
 - Tjenestemænd, som ikke ønsker at modtage tilbudet om ansættelse på  

 tjenestemandslignende vilkår, skal kunne bevare ansættelsesforholdet til  

 staten, men bør i forlængelse heraf være forpligtet til at gøre tjeneste i  

 det nye selskab.
 For det femte er det vitalt, at Trafikministeriet, som er ansvarlig for  

 hele vort lands infrastruktur, får stor indflydelse på, hvordan den  

 indflydelse, som opnås på grund af ejerskabet af aktier, udmøntes i praksis.  

 Hele området på Amager/København samt Skåne skal i trafik- og erhervspolitisk  

 øjemed vurderes ud fra et helhedssyn.
 Disse fem kriterier ville udgøre grundelementerne i et Socialdemokratisk  

 forslag til en ændring af KLV's struktur, som ville være ansvarlig over for  

 både samfundet og KLV.
 Regeringens privatiseringsmodel vil noget andet, som styrer lufthavnen  

 direkte imod en tilstand med manglende overlevelsesperspektiver.
 Havde regeringen lagt en model som Socialdemokratiets til grund for  

 lovforslaget, kunne Socialdemokratiet have stemt for det.
 Socialdemokratiet kan i øvrigt stemme for det af ministeren stillede  

 ændringsforslag.
 Et andet mindretal (Socialistisk Folkepartis medlemmer af udvalget)  

 ønsker at udtale, at Socialistisk Folkeparti er tilhænger af, at visse  

 statsvirksomheder omdannes til statslige aktieselskaber.
I nærværende lovforslag (L 198) kan Socialistisk Folkeparti imidlertid  

 ikke tilslutte sig den form, hvorunder regeringen i praksis vil omdanne  

 Københavns Lufthavn til statsaktieselskab.
Det gælder først og fremmest det  

 forhold, at der ifølge lovforslaget vil blive overført 1,2 mia. kr. fra  

 aktieselskabets formue til statskassen.
Det vil i betydelig grad svække det  

 nye selskabs likviditet, at man herefter er henvist til at søge lånoptagning  

 på det private lånemarked.
 På denne baggrund indstiller mindretallet det under I anførte lovforslag  

 (L 198) til forkastelse ved 3. behandling og vil redegøre for sin  

 stilling til ændringsforslaget ved 2. behandling.
Ad II.
Forslag til lov om ændring af lov om luftfart For så vidt angår det under II anførte lovforslag indstiller et  

flertal (udvalget med undtagelse af Fremskridtspartiets medlem)  

 lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 det under II anførte lovforslag til vedtagelse med det af mindretallet  

 stillede ændringsforslag.
Ændringsforslag til I.
Forslag til lov om Københavns Lufthavne A/S Af trafikministeren tiltrådt af et flertal (udvalget med  

 undtagelse af SF):
Til § 2 1) Stk. 4. affattes således:
»Stk. 4. Selskabet indbetaler kontant 1.200 mio. kr. til  

 statskassen.
Beløbet reguleres med de på finansloven for 1990 ikke afholdte  

 anlægsinvesteringer samt den ændring i driftsresultatet, som kan konstateres  

 pr. 1. oktober 1990.« Bemærkninger Til nr. 1 Regeringen sigter på, at selskabet overtager driften af lufthavnene pr. 1.  

 oktober 1990. Ved selskabets overtagelse af driften af de to lufthavne  

 indbetales kontant 1.200 mio. kr.
 Beløbet nedsættes med de på finansloven for 1990 ikke afholdte  

 anlægsinvesteringer.
Herudover reguleres den kontante betaling for forskellen mellem det  

 faktisk opnåede driftsresultat på overtagelsesdagen og det budgetterede  

 driftsresultat korrigeret for sædvanlige sæsonsvingninger, idet overskuddet  

 efter de første 9 måneder på sædvanlig måde tilfalder statskassen.
Udviser  

 opgørelsen et bedre driftsresultat end det budgetterede, nedsættes den  

 kontante betaling med forskelsbeløbet.
Er tilfældet det omvendte, forhøjes  

 betalingen med beløbet.
 Aktiekapitalen bibeholdes til 900 mio. kr.
Ændringsforslag til II.
Forslag til lov om ændring af lov om luftfart Til § 1 Af et mindretal (FP):
 1) I den under nr. 2 foreslåede affattelse af § 71, stk.  

 1, 2. pkt., udgår ordene »bortset fra«, og i stedet indsættes  

 ordet: »herunder«.
Bemærkninger Til nr. 1 Så længe staten har en betydelig aktiemajoritet i Københavns Lufthavne  

 A/S, bør Finansudvalget efter forslagsstillernes opfattelse sikres  

 sanktionsmulighed.
Ikast (KF) Helge Adam Møller (KF) Aagaard (KF) Svend Heiselberg (V)  

 Helge Sander (V) Ernst B.
Schmidt (FP) Larsen-Ledet (RV) nfmd.
Arne  

 Melchior (CD) Inger Stilling Pedersen (KRF) J.
K.
Hansen (S) fmd.
Tove  

 Lindbo Larsen (S) Helge Mortensen (S) Jimmy Stahr (S) Stavad (S) Søgaard (S)  

 Tommy Dinesen (SF) Ole Henriksen (SF) Bilag Nogle af udvalgets spørgsmål til traikministeren og dennes besvarelse  

 heraf Spørgsmål 15:
 Udvalget ønsker oplysning om forbrugstakten måned for måned for så vidt  

 angår lufthavnsvæsenets bygge- og anlægsbevillinger samt oplysning om, hvad  

 dette forbrug er planlagt at udgøre i de kommende måneder.
 Svar:
 I de første 4 måneder af 1990 har forbrugstakten, baseret på bogførte  

 tal, for Københavns Lufthavnsvæsens bygge- og anlægsbevillinger været:
 Det er således normalt, at forbrugstakten i første halvår er lav, og at  

 hovedparten af bygge- og anlægsbevillingerne forbruges i sidste halvdel af  

 finansåret.
 Spørgsmål 16:
Såfremt lovforslaget vedtages inden 1. juni 1990, hvornår forventes  

 aktieselskabet så at være en realitet? Svar:
 Forberedelsen af selskabets oprettelse er nu iværksat med sigte på, at  

 selskabet kan være stiftet og registreret i henhold til aktieselskabslovens  

 regler kort efter, at lovforslaget måtte være vedtaget.
Herefter vil det påhvile den udpegede selskabsbestyrelse at gennemføre de  

 praktiske foranstaltninger, som er fornødne forud for selskabets overtagelse  

 af de to lufthavne og indtræden i Københavns Lufthavnsvæsens rettigheder og  

 forpligtelser.
Jeg kan herved bl.a. henvise til bemærkningerne til  

 lovforslagets § 9.
 Under den i spørgsmålet angivne forudsætning sigter jeg på, at den  

 faktiske overtagelse af lufthavnsvirksomheden - og dermed ophævelsen af  

 lufthavnsvæsenets styrelseslov - effektueres hen på efteråret 1990.
 Spørgsmål 17:
Hvordan løses overgangsfasen med hensyn til bygge- og anlægsbevillingerne  

 for arbejder, der er i gang på overtagelsestidspunktet? Svar:
 Som nævnt i min besvarelse af udvalgets spørgsmål 14 vil selskabet fra  

 det tidspunkt, hvor de to lufthavne overtages, være henvist til at finansiere  

 de fortsatte bygge- og anlægsopgaver ved lånoptagelse på det private  

 lånemarked.
 Dette gælder også med hensyn til arbejder, der er i gang på  

 overtagelsestidspunktet, og hvortil der i tidsrummet mellem lovforslagets  

 vedtagelse og overtagelsen af statsvirksomheden Københavns Lufthavnsvæsen har  

 været afholdt udgifter over de på finansloven for 1990 optagne bygge- og  

 anlægsbevillinger.
 I relation til finansiering af bygge- og anlægsopgaver vil således  

 tidspunktet for ikrafttræden af lovforslagets § 2 og § 8 være den  

 skæringsdato, på hvilken statsvirksomheden Københavns Lufthavnsvæsen  

 nedlægges, og dermed tillige for de to lufthavnes adgang til at udøve træk på  

 givne finanslovbevillinger ophører.
