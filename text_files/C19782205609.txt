(Til alle amtsråd, kommunalbestyrelser,  

 skolekommissioner og skolenævn) Efter det for undervisningsministeriet oplyste overgår timelærere ofte  

 direkte til varig ansættelse om tjenestemænd (lærere) i folkeskolen uden  

 forudgående ansættelse som tjenestemænd på prøve, idet timelæreransættelsen  

 og eventuel anden ansættelse træder i stedet for prøvetjeneste, jfr. § 6 i  

 undervisningsministeriets bekendtgørelse af 21. november 1973 om ansættelse  

 som tjenestemand på prøve i folkeskolen med senere varig ansættelse for øje.  

 Tilsvarende kan vakancevikarer og faste vikarer overgå direkte til varig  

 ansættelse som henholdsvis børnehaveklasseledere og lærere.
 Det er endvidere oplyst, at adskillige kommuner som følge heraf foretager  

 en bedømmelse af de pågældendes udførelse af tjenesten, svarende til den i §  

 8 i bekendtgørelsen om prøveansættelse foreskrevne bedømmelse af prøveansatte  

 tjenestemænds udførelse af tjenesten.
 Da der således er konstateret et behov for at foretage en bedømmelse af  

 timelæreres, vakancevikarers og faste vikarers udførelse af tjenesten,  

 fastsættes - efter forhandling med Danmarks Lærerforening, Kommunernes  

 Landsforening og finansministeriet - i medfør af folkeskolelovens § 30  

 følgende:
1. Når en timelærer eller vakancevikar har været ansat  

 i 4 måneder ved et kommunalt skolevæsen, skal den myndighed, der har  

 indstillingsret vedrørende den pågældendes ansættelse (skolekommissionen),  

 indhente en skriftlig erklæring fra timelærerens eller vakancevikarens  

 nærmeste overordnede om den pågældendes udførelse af tjenesten.
På grundlag  

 af erklæringen foretages der indstilling til ansættelsesmyndigheden, der  

 afgør, om ansættelsesforholdet kan fortsætte, eller om timelæreren eller  

 vakancevikaren bør afskediges, jfr. § 34 i undervisningsministeriets  

 cirkulære af 24. november 1977 om ansættelse og afskedigelse af tjenestemænd  

 m.fl. ved kommunernes og amtskommunernes skole- og undervisningsvæsen.
 2. Såfremt erklæringen giver anledning til  

 bemærkninger uden dog at give grundlag for indstilling om afsked, skal der af  

 timelærerens eller vakancevikarens nærmeste overordnede gives ham fornøden  

 vejledning om disse forhold, og den indstillende myndighed bør senere  

 indhente en ny erklæring om de forhold, som ikke er fundet tilfredsstillende.
 3. I tilfælde, hvor en fast vikar i en længere periode  

 gør tjeneste ved samme skole i fast skema, kan der forholdes som anført i  

 punkterne 1. og 2.
 4. Cirkulæret har virkning for ansættelser pr. 1.  

 oktober 1978 og senere.
 Undervisningsministeriet, den 8. august  

 1978.
 P.M.V.
 E.B.
Hanne Saunte eksp.sekr.
