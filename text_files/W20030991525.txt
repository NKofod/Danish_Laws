Ankestyrelsens principafgørelse A-20-03 om kontanthjælp - ungesats - hjemmeboende - sameje Resume:
 En 21-årig kontanthjælpsmodtager blev anset for hjemmeboende, idet hun sammen med sin mor ejede deres fælles bolig.
 Der blev lagt vægt på, at modtager og hendes mor stod tilmeldt  samme folkeregisteradresse, og at datteren ikke havde en selvstændig bolig.
 Love:
Lov om aktiv socialpolitik - lovbekendtgørelse nr. 125 af 25. februar 2003 - § 25, stk. 1, nr. 4 Sagsfremstilling:
I april 2002 flyttede modtager ind i et hus hun havde købt sammen med sin mor.
Huset ejedes i lige sameje.
Måneden efter afsluttede hun sin uddannelse uden at opnå praktikplads.
I juli flyttede hendes mor ind i huset, og måneden efter søgte hun om kontanthjælp, hvilket kommunen bevilgede til taksten for unge hjemmeboende.
Det gjordes i klagen gældende, at modtager og moderen var samboende.
Modtager var ikke flyttet ind hos sin mor.
Sagen blev behandlet i principielt møde med henblik på afklaring af om en kontanthjælpsmodtager under 25 år, der bor sammen med sin mor i en bolig ejet af dem i fællesskab, skal betragtes som udeboende i aktivlovens forstand Afgørelse:
 Ankestyrelsen fandt, at modtager havde ret til hjælp som hjemmeboende.
 Begrundelsen for afgørelsen var, at modtager i aktivlovens forstand boede hos sin mor.
 Ankestyrelsen lagde vægt på, at modtager og hendes mor var tilmeldt folkeregistret på samme adresse, og at modtager efter det oplyste ikke havde selvstændig bopæl.
Ankestyrelsen henviste til, at det fremgår af lovforarbejderne til aktivlovens § 25, stk. 1, nr. 4, at hensigten med indførelsen af bestemmelsen var en tilpasning til reglerne for Statens Uddannelsesstøtte.
Bestemmelsen måtte således fortolkes i overensstemmelse med disse regler.
 Ifølge bekendtgørelsen om statens uddannelsesstøtte § 10, stk. 2, betragtes en uddannelsessøgende som hjemmeboende, hvis den uddannelsessøgende i folkeregisteret står tilmeldt den ene eller begge forældres adresse.
 Ankestyrelsen tiltrådte således det sociale nævns afgørelse.
