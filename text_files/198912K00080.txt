Nr LSF 80 Forslag til Lov om garanti til vindmøllebranchens garantiselskab Fremsat af energiministeren (Bilgrav-Nielsen) den 29. november 1989 Vedtaget ved tredjebehandling den 14. december 1989 Lov nr. 813 af 19/12/1989 § 1. Energiministeren bemyndiges til af statskassen at yde garanti på indtil 750 mio. kr. til et aktieselskab, der yder garantier i forbindelse med finansiering af danske vindkraftprojekter, der sælges til opstilling i udlandet.
 § 2. Statens garanti er betinget af, at selskabet selv tilvejebringer en  

 af energiministeren fastsat ansvarlig kapital.
 Stk. 2. Selskabets vedtægter skal godkendes af energiministeren, og  

 selskabet skal underkaste sig det regnskabsmæssige tilsyn, som fastsættes af  

 energiministeren.
 § 3. Energiministeren fastsætter regler for, hvorledes selskabet kan  

 disponere med virkning for den statslige garanti.
 Stk. 2. Statens garanti kan kun gøres gældende i det omfang, selskabets  

 ansvarlige kapital ikke kan dække dets forpligtelser.
 § 4. Energiministeren fastsætter tidspunktet for lovens ikrafttræden.
 Stk. 2. Selskabet kan ikke efter den 31. december 1993 yde garantier med  

 virkning for den statslige garanti.
 Stk. 3. Energiministeren fremsætter i folketingsåret 1992-93 forslag for  

 Folketinget om revision af loven.
 § 5. Loven gælder ikke for Færøerne og Grønland.
Oprindeligt fremsat forslag § 1. Energiministeren bemyndiges til af statskassen at yde garanti på indtil 750 mill. kr. til et aktieselskab, der yder garantier i forbindelse med finansiering af danske vindkraftprojekter, der sælges til opstilling i udlandet.
 § 2. Statens garanti er betinget af, at selskabet selv tilvejebringer en  

 af energiministeren fastsat ansvarlig kapital.
 Stk. 2. Selskabets vedtægter skal godkendes af energiministeren, og  

 selskabet skal underkaste sig det regnskabsmæssige tilsyn, som fastsættes af  

 energiministeren.
 § 3. Energiministeren fastsætter regler for, hvorledes selskabet kan  

 disponere med virkning for den statslige garanti.
 Stk. 2. Statens garanti kan kun gøres gældende i det omfang, selskabets  

 ansvarlige kapital ikke kan dække dets forpligtelser.
 § 4. Energiministeren fastsætter tidspunktet for lovens ikrafttræden.
 Stk. 2. Selskabet kan ikke efter den 31. december 1993 yde garantier med  

 virkning for den statslige garanti.
 Stk. 3. Energiministeren fremsætter i folketingsåret 1992-93 forslag for  

 Folketinget om revision af loven.
 § 5. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Formålet med forslaget er at stille en statsgaranti på 750 mill. kr. til  

 rådighed som led i en ny finansieringsordning for større, danske  

 vindkraftprojekter, der sælges til opstilling i udlandet.
Ordningen skal  

 sikre, at vindmøllebranchen får adgang til en langsigtet finansiering med en  

 høj finansieringsgrad.
I tilknytning hertil oprettes der et privat aktieselskab, som får til  

 opgave at varetage administrationen af ordningen gennem udstedelse af  

 garantier for tilbagebetalingen af lån, der optages til finansiering af  

 vindkraftprojekters etablering.
Den statslige garanti tjener til sikkerhed  

 for de forpligtelser, som selskabet påtager sig ved garantiudstedelsen.
Det pågældende garantiselskab er under stiftelse med sigte på, at der  

 indskydes en ansvarlig kapital i størrelsesordenen 50 mill. kr. fra branchen  

 og andre private investorer.
Selskabets garantivirksomhed vil således bygge  

 dels på selskabets ansvarlige kapital, dels på statsgarantien på de 750 mill  

 kr., der alene bliver effektiv, hvis selskabets ansvarlige kapital er  

 opbrugt.
 Lovforslaget skal bl.a. ses på baggrund af Folketingets vedtagelse af det  

 såkaldte anpartsindgreb, jf. lov nr. 388 af 7. juni 1989 om ændring af  

 forskellige skattelove (Anparter). I tillægsbetænkningen fra Skatte- og  

 afgiftsudvalget over lovforslaget udtales, at der er enighed mellem  

 regeringen og Socialdemokratiet om, at der med virkning fra senest 1. januar  

 1990 skal tilvejebringes en ny finansieringsordning for dansk  

 vindmølleeksport.
2. Baggrunden for lovforslaget Finansieringen af danske vindkraftprojekter i udlandet har i de seneste år  

 i væsentlig grad været baseret på anpartsfinansiering via salg af anparter i  

 Danmark.
Projekterne har været organiseret således, at dansk-ejede  

 anpartsselskaber har stået for opførelsen og driften af vindmøllerne i  

 udlandet og dermed som køber af møllerne. Økonomien har været baseret på  

 langtidskontrakter med de stedlige elforsyningsselskaber, der sikrer  

 afsætning af den producerede elektricitet.
Denne finansiering har medvirket  

 til, at dansk vindmølleindustri har kunnet »matche« bl.a. store  

 japanske vindmøllefabrikanters tilbud om langvarig privat finansiering på det  

 vigtige amerikanske marked.
 For at sikre en fortsat teknologiudvikling for danske vindmøller og give  

 grundlag for, at møllerne fortsat vil være konkurrencedygtige på  

 verdensmarkedet, må der tilvejebringes en anden finansieringsform til  

 afløsning af anpartsfinansieringen.
Et udvalg under Energistyrelsen har undersøgt mulighederne for at etablere  

 en sådan finansieringsordning.
Udvalget har peget på to hovedmuligheder.
Den  

 ene indebærer, at ordningen placeres i tilknytning til de eksisterende  

 ordninger under Eksportkreditrådet, medens den anden bygger på, at  

 finansieringsordningen administreres af et privat aktieselskab.
Foreningen af Danske Vindmøllefabrikanter har tilkendegivet, at branchen  

 vil kunne anvende såvel en ordning i tilknytning til Eksportkreditrådet som  

 en ordning, der administreres af et privat garantiaktieselskab.
Foreningen  

 har dog anbefalet selskabsløsningen som bedre egnet til at tilgodese  

 branchens særlige behov.
Regeringen lægger vægt på, at der tilvejebringes en ordning, som giver  

 branchen et selvstændigt engagement og økonomisk medansvar.
På denne baggrund  

 foreslår regeringen, at ordningen placeres i privat selskabsregie.
Selskabet skal yde garantier for tilbagebetaling af lån til  

 vindkraftprojekter, der sælges til opstilling i udlandet, og selskabet  

 opkræver præmier herfor.
Selskabet kan som et privat aktieselskab træffe  

 forretningsmæssige dispositioner, tilrettelægge en fleksibel forretningsgang  

 og tilbyde vindmøllebranchen garantiydelser tilpasset branchens særlige  

 behov.
Størrelsen af selskabets indtægter skal tage sigte på at dække  

 hensættelser til imødegåelse af tab i forbindelse med udstedelse af  

 garantier, administrationsomkostningerne ved ordningen samt et passende  

 afkast af aktiekapitalen.
 3. Selskabets kapitalforhold m.v.
Der er taget initiativ til stiftelse af selskabet.
Selskabets ansvarlige  

 kapital søges tegnet blandt interesserede private investorer.
Det tilstræbes,  

 at selskabet får en samlet ansvarlig kapital i størrelsesordenen 50 mill. kr.  

 Foreningen af Danske Vindmøllefabrikanter har givet tilsagn om, at branchen  

 vil tegne aktier for 20 mill. kr. i selskabet.
Desuden har  

 Finansieringsinstituttet for Industri og Håndværk A/S tilkendegivet at ville  

 tegne aktier for 10 mill. kr.
I tilknytning hertil stilles den statslige garanti, maksimeret til 750  

 mill. kr., som vil blive udformet som en tabsgaranti, der vil kunne tjene til  

 dækning af enhver af selskabets garantiforpligtelser.
Selskabet vil derfor -  

 afhængig af vurderingen af risikoen ved de indgåede engagementer - kunne  

 »geare« omfanget af garantien således, at det samlede  

 garantivolumen overstiger selskabets ansvarlige kapital samt den statslige  

 garanti.
Selskabet ledes af en bestyrelse og en direktion.
Den daglige  

 administration tænkes henlagt til Finansieringsinstituttet for Industri og  

 Håndværk A/S mod fuld omkostningsdækning.
Alle sager afgøres af bestyrelsen  

 på grundlag af indstillinger, der udarbejdes af Finansieringsinstituttet for  

 Industri og Håndværk A/S.
Bestyrelsens sammensætning vil nærmere blive fastlagt i selskabets  

 vedtægter, som skal godkendes af energiministeren.
Det er hensigten, at 2  

 repræsentanter fra det offentlige indtræder i bestyrelsen.
Selskabets  

 virksomhed vil endvidere være undergivet et regnskabsmæssigt tilsyn, som  

 nærmere fastlægges af energiministeren.
4. Regler for selskabets virksomhed Ifølge lovforslaget fastsætter energiministeren regler for selskabets  

 virksomhed, som skal sikre, at selskabets administration af statsgarantien  

 sker forsvarligt og i overensstemmelse med internationale forpligtelser.
 Reglerne vil bl.a. opstille rammer og kriterier for selskabets  

 risikobedømmelse af engagementerne med henblik på at begrænse statens  

 forpligtelser.
Vurderingen kan tage udgangspunkt i en bedømmelse af køberens almindelige  

 kreditværdighed efter sædvanlige kreditvurderingskriterier.
Heri indgår en  

 vurdering af købers økonomiske forhold, hvor der udover soliditetsoplysninger  

 så vidt muligt bør foreligge et regnskabsmæssigt grundlag for vurderingen.
Vurderingen kan desuden tage udgangspunkt i en vurdering af  

 vindkraftanlæggets indtjeningsevne som sikkerhed for, at køberen vil kunne  

 opfylde sine betalingsforpligtelser over for sælgeren eller långiveren.
Denne  

 vurdering må bl.a. ske på basis af, at der fra sælgerens side foreligger en -  

 sammen med køberen udarbejdet - detaljeret projektbeskrivelse af  

 vindkraftanlæggets økonomi.
 Der må endvidere ved vurderingen indgå erfaringer med sælgeren af  

 vindkraftprojekterne.
 Selskabet vil kunne tilbyde garantier på maksimalt 81/2 års varighed og  

 længere ved store enkeltprojekter, i det omfang de internationalt aftalte  

 regler herom åbner mulighed herfor.
Da ordningen retter sig mod en lille, afgrænset kreds af virksomheder og  

 tillige har et snævert formål, vil selskabet ikke være omfattet af lov om  

 forsikringsvirksomhed 5. Internationale regler Selskabets virksomhed er underlagt de samme internationalt aftalte regler,  

 som gælder for Eksportkreditrådets virksomhed.
Ifølge en aftale i tilknytning til GATT-traktaten (Consensus-aftalen) kan  

 der normalt i offentlige eksportstøtteordninger kun ydes op til 5 års kredit  

 ved eksport til OECD-lande.
Aftalen åbner imidlertid mulighed for i særlige  

 tilfælde - efter forudgående notifikation til de øvrige lande - at give op  

 til 81/2 års kredit.
For kraftværker er der endvidere mulighed for  

 kredittider på op til 12 år, hvor der er tale om meget store ordrebeløb.
Statsgarantiordninger skal ifølge EF-traktatens regler om statsstøtte  

 anmeldes til EF-kommissionen og kan først træde i kraft, når Kommissionen har  

 behandlet anmeldelsen.
Den nye ordning ifølge lovforslaget er anmeldt til  

 Kommissionen.
6. Administrative konsekvenser De opgaver, der som følge af lovforslaget vil påhvile Energiministeriet,  

 vil blive varetaget inden for de gældende rammer og vil ikke have  

 personalemæssige konsekvenser.
 Ordningen vil indebære udgifter for statskassen, såfremt statsgarantien  

 bliver effektiv.
Bemærkninger til de enkelte bestemmeler Til § 1 Bestemmelsen har til formål at give energiministeren en bemyndigelse til  

 at stille en statsgaranti på 750 mill. kr. over for et nyt privat  

 aktieselskab, som er under stiftelse.
Statsgarantien vil sætte det pågældende  

 selskab i stand til ved garantistillelse over for en sælger eller långiver at  

 garantere for finansiering af danske vindkraftprojekter, der sælges til  

 opstilling i udlandet.
Finansieringen af vindkraftprojekterne vil iøvrigt  

 skulle tilvejebringes via det almindelige lånemarked.
 Den statslige garanti på 750 mill. kr. udgør den maksimale ramme for de  

 økonomiske tab, som staten kan pådrage sig som følge af ordningen.  

 Statsgarantien dækker inden for den fastsatte ramme tab på selskabets  

 garantiforpligtelser og bliver kun effektiv, såfremt selskabets ansvarlige  

 kapital ikke kan honorere de af selskabet påtagne forpligtelser.
 Garantien til selskabet vil blive udformet således, at selskabets eget  

 samlede garantivolumen kan overstige den ansvarlige kapital i selskabet samt  

 den statslige garanti.
 Adgangen hertil vil være bestemt af, at selskabet anlægger en forsigtig  

 kreditværdighedsbedømmelse, således at selskabets garantier fortsat vil kunne  

 anses for acceptable for långiverne.
Med ordningen sigtes først og fremmest mod større projekter med en værdi  

 på mindst 2 mill.
SDR (Special Drawing Rights), der modsvarer ca. 18 mill.  

 kr.
Ordningen er forbeholdt projekter, der realiseres i udlandet.  

 Vindkraftanlæg, der ejes helt eller delvist af danske interesser, vil også  

 kunne garanteres under ordningen efter samme regler, som gælder for salg til  

 købere i udlandet.
Dette vil bl.a. muliggøre, at der fortsat kan opstilles  

 vindkraftanlæg i udlandet, der senere overtages af en udenlandsk ejer, når  

 anlægget er indkørt.
Til § 2 Bestemmelsen fastslår, at selskabet kun kan yde garantier med baggrund i  

 statsgarantien, såfremt selskabet selv tilvejebringer en af energiministeren  

 fastsat ansvarlig kapital.
Der er ved lovforslagets fremsættelse taget initiativ til at stifte  

 selskabet.
Vindmøllebranchen vil tegne aktier for 20 mill. kr., hvoraf  

 halvdelen vil blive indskudt ved selskabets etablering.
Det resterende beløb  

 vil af branchen blive indskudt i løbet af 1990. Finansieringsinstituttet for  

 Industri og Håndværk A/S har tilkendegivet at ville indskyde en aktiekapital  

 på 10 mill. kr.
Det er tanken at tilbyde andre interesserede investorer at  

 tegne ansvarlig kapital i selskabet med henblik på, at der samlet indskydes  

 en kapital på omkring 50 mill. kr.
Statens garanti kan kun gøres gældende i det omfang, at selskabets  

 ansvarlige kapital ikke kan dække dets forpligtelser.
Såfremt selskabets  

 engagementer måtte give anledning til tab af ansvarlig kapital, kan  

 energiministeren bestemme, at der skal ske fornyet kapitalindskud i  

 selskabet.
 Ifølge bestemmelsens stk. 2 skal energiministeren godkende selskabets  

 vedtægter og foreskrive et regnskabsmæssigt tilsyn.
 Ved energiministerens godkendelse af selskabets vedtægter vil det blive  

 sikret, at det offentlige er repræsenteret i selskabets bestyrelse.
Til § 3 Bestemmelsen giver energiministeren adgang til at fastsætte regler for,  

 hvorledes selskabet kan disponere med virkning for den statslige garanti.  

 Bestemmelsen skal sikre en forsvarlig forvaltning bl.a. i forhold til  

 Danmarks internationale forpligtelser.
 I reglerne vil det blive fastsat, at ydelse af garantier skal ske på eet  

 af to grundlag.
Det ene grundlag er en vurdering af køberens kreditværdighed efter  

 sædvanlige kreditvurderingskriterier.
Heri indgår en vurdering af købers  

 økonomiske forhold, hvor der udover soliditetsoplysninger så vidt muligt bør  

 foreligge et regnskabsmæssigt grundlag for vurderingen.
Det andet grundlag er en vurdering af vindkraftanlæggets indtjeningsevne  

 som sikkerhed for, at køberen vil kunne opfylde sine betalingsbetingelser  

 over for sælgeren eller långiveren.
Denne vurdering må bl.a. ske på basis af,  

 at der fra sælgerens side foreligger en - sammen med køberen udarbejdet -  

 detaljeret projektbeskrivelse af vindkraftanlæggets økonomi.
Ydelse af garanti forudsætter i sidstnævnte tilfælde, at der forelægges  

 selskabet en dokumenteret ansøgning, der redegør for projektets tekniske og  

 økonomiske forudsætninger.
Der vil bl.a. skulle redegøres for rentabilitets-  

 og likviditetsbudgetter, afsætningsmulighederne for vindkraftanlæggets  

 ydelser, ligesom de økonomiske og vindtekniske forudsætninger for budgettet  

 skal dokumenteres.
Det vil endvidere være en betingelse for ydelse af garanti, at  

 vindkraftanlæggene er teknisk godkendt efter Energiministeriets nye  

 godkendelsesordning for vindkraftanlæg, som forventes etableret med virkning  

 fra 1990, jf. lovforslag nr.
L 71 fra i år.
Ydelse af garanti forudsætter endvidere, at der er sikret en betryggende  

 forsikringsdækning for anlæggets tekniske holdbarhed under garantiperioden.  

 Alternativt kan der - såfremt fabrikantgarantier, forsikringsdækning eller  

 serviceaftaler m.v. ikke giver tilfredsstillende sikkerhed - stilles krav om  

 indbetaling af en vis andel af kontraktbeløbet på en konto i den periode,  

 garantien løber.
Som sikkerhed for garantien vil selskabet kunne kræve pant i  

 vindmølleanlæg samt indtrædelsesret i el-afregningskontrakter.
 I overensstemmelse med de internationale aftaler, er det en betingelse for  

 ydelse af garanti, at forudbetalingen i projekterne udgør mindst 15 pct. af  

 den samlede projektværdi samt, at forudbetalingen er af mindst samme  

 størrelse som de lokale omkostninger i projektet.
Garantiens løbetid skal fastsættes i overensstemmelse med internationale  

 regler.
Derfor vil der normalt ikke kunne ydes garanti med løbetid på længere  

 end 81/2 år regnet fra vindkraftanlæggets idriftsættelsestidspunkt.  

 Garantiforpligtelserne aftrappes løbende svarende til de internationale  

 regler herom.
Garanti vil alene omfatte omkostningerne ved etablering af  

 vindkraftprojekterne med den virkning, at driftslån eller  

 oparbejdningskreditter, der sædvanligvis finansieres af pengeinstitutter, vil  

 være udelukket fra garantiordningen.
 Det forventes, at selskabet indtil videre kun yder garantier i danske  

 kroner under hensyn til den usikkerhed, der er knyttet til  

 valutakursudviklingen.
Til § 4 Efter § 4, stk. 1, fastsætter energiministeren tidspunktet for lovens  

 ikrafttræden.
Denne bestemmelse skal ses i sammenhæng med, at ordningen som  

 nævnt i de almindelige bemærkninger skal anmeldes til EF-kommissionen og  

 først kan træde i kraft efter indsigelsesfristens udløb.
Energiministeriet  

 vil sætte ordningen i kraft, såsnart denne procedure er gennemført.
Efter bestemmelsen i stk. 2 kan selskabet ikke efter den 31. december 1993  

 yde garantier med virkning for den statslige garanti.
Denne bestemmelse skal  

 ses i sammenhæng med revisionsbestemmelsen i stk. 3, hvorefter forslag om  

 revision af loven skal fremsættes for Folketinget i folketingsåret 1992-93.
 Sammenhængen mellem disse to bestemmelser sikrer, at der på forhånd er  

 fastsat en tidsplan, som muliggør, at der i lyset af indvundne erfaringer med  

 ordningens virkemåde kan foretages en grundig vurdering af denne med henblik  

 på en stillingtagen til ordningens fremtidige grundlag efter 31. december  

 1993.
