Nr BTL 90 Betænkning over Forslag til lov om ændring af lov om boligbyggeri,  

 realkreditlov og lov nr. 138 af 7. marts 1990 om ændring af forskellige  

 lovbestemmelser (Kvoter for 1991. Ændret finansiering af byggeskader m.v.  

 Ændrede regler om vedtægterne for Boligselskabernes Landsbyggefond.  

 Begrænsning af driftsudgifterne.
Uddelegering til kommunerne af behandlingen  

 af den enkelte støttesag m.v.)   

 Nr L 90 1990-91, 2. samling Afgivet af Boligudvalget Afgivet: 19910402 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
Nogle af udvalgets spørgsmål og boligministerens svar herpå optrykkes som bilag til betænkningen.
 Endvidere har udvalget modtaget skriftlige henvendelser fra:
A og G Consult, Boligselskabernes Landsforening og Lejernes Landsorganisation.
 Der er af boligministeren stillet ændringsforslag, hvorom der henvises til  

 de ledsagende bemærkninger.
 Herefter indstiller et mindretal (udvalget med undtagelse af  

 Socialdemokratiets, Socialistisk Folkepartis og Fremskridtspartiets  

 medlemmer) lovforslaget til vedtagelse med de stillede  

 ændringsforslag.
 Et mindretal inden for mindretallet (Centrum-Demokraternes medlem af  

 udvalget) ønsker at udtale følgende:
Mindretallet er uanset visse betænkeligheder indstillet på at stemme for  

 lovforslaget.
Såfremt det i løbet af et par år viser sig, at omlægningen af  

 reglerne for byggeskadefinansiering indebærer en voldsom stigning i  

 huslejeniveauet, forbeholder man sig dog ret til at tage spørgsmålet op igen  

 med henblik på at rette op på den skete udvikling.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse ved 3.  

 behandling.
 Et flertal inden for mindretallet (Socialdemokratiets medlemmer af  

 udvalget) udtaler i øvrigt følgende:
Lovforslaget er ikke bare politisk uacceptabelt, men teknisk set det rene  

 makværk.
Socialdemokratiet har under udvalgsbehandlingen forsøgt at få belyst  

 lovforslagets konsekvenser på en række punkter, men det har været umuligt at  

 få præcise svar fra boligministeren, hvilket illustrerer lovforslagets  

 karakter.
Tværtimod har man forsøgt at skjule de reelle konsekvenser af  

 lovforslaget.
Socialdemokratiet vender sig skarpt imod regeringens forslag om beskæring  

 af rammebeløbet.
Trods gentagne opfordringer fra den almennyttige boligsektor  

 til forhandling om mulighederne for at bygge billigere, som boligministeren  

 selv fremhævede ved første behandling af lovforslaget, har regeringen  

 ignoreret dette og blot fastholdt en nedskæring af rammebeløbet med 5 pct.  

 uden i øvrigt at ændre ved udbudsbetingelser m.v.
Det er negativ  

 boligpolitik, som Socialdemokratiet tager skarpt afstand fra.
Resultatet vil  

 blive dårligere kvalitet, og det er totalt uforståeligt, at regeringen  

 overhovedet ikke ønsker at forhandle om dette.
Et af de områder, hvor det ikke har været muligt at få klart svar, er den  

 totale omlægning af byggeskadeudbedringen til Landsbyggefonden.  

 Socialdemokratiet har klart udtrykt frygt for, at det fører til  

 huslejestigninger.
Stik imod regeringens mange løfter i valgkampen om, at  

 ingen ejere eller lejere ville opleve stigende huslejer, hverken brutto eller  

 netto, har det ikke været muligt at få svar på, hvad konsekvenserne bliver,  

 herunder om resultatet vil være en udskydelse af påtrængende  

 vedligeholdelsesarbejder.
Sandheden er vel, at man udmærket ved, at  

 resultatet bliver huslejestigninger, men det skal forties.
Et tredje forhold er, at man vil begrænse stigningen i driftsudgifterne  

 med 2 pct.
Argumentet er, at det vil føre til besparelser på boligstøtten.  

 Det er et direkte og usmageligt indgreb i beboerdemokratiet, og hertil  

 kommer, at besparelsen på boligstøtten er udokumenteret.
Alt i alt er lovforslaget ubrugeligt.
Man kan bl.a. frygte, at  

 forsøgsbyggeriet, som har givet positive virkninger for byggeeksport m.v.,  

 vil bortfalde, når den almennyttige boligsektor fremover selv skal finansiere  

 eventuelle byggeskader m.v.
Socialdemokratiet indbød ved lovforslagets første behandling til  

 forhandlinger om lovforslaget.
Socialdemokratiet har overhovedet ikke været  

 inddraget.
Boligministeren har åbenbart blot ønsket et flertal uanset  

 størrelse for lovforslaget og ikke ønsket forhandlinger, hverken med den  

 almennyttige boligsektor eller med andre partier end dem, der blot har  

 accepteret lovforslaget, som det blev fremsat.
 Det fører ikke til den brede enighed om boligpolitikken, som er ønskelig,  

 og det beklager vi i Socialdemokratiet.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
Ændringsforslag Af boligministeren, tiltrådt af et mindretal (udvalget med  

 undtagelse af S, SF og FP):
Til § 1 1) Efter nr. 2 indsættes som nyt nummer:
»01. I § 6, stk. 2, 3. pkt., ændres »jf. § 41,  

 stk. 1.« til: »jf. § 38, stk. 1.«» 2) Efter nr. 60 indsættes som nye numre:
 »02. I § 73 b, stk. 6, udgår »samt garanti«,  

 og »§§ 72 b og 72 c« ændres til: »§ 72 c«.
 03. I § 73 b indsættes efter stk. 6 som nyt stk. 7:
»Stk. 7. Statsgaranti kan ydes for den del af indekslånet, som på  

 tidspunktet for lånets optagelse har pantesikkerhed ud over 80 pct. af  

 ejendommens værdi.
Det er en forudsætning for statens garanti, at  

 kommunalbestyrelsen påtager sig forpligtelse til at godtgøre staten halvdelen  

 af dens eventuelle tab som følge af garantiforpligtelsen.
Garantien beregnes  

 efter reglerne i § 72 b, stk. 1, 2. og 3. pkt.« Stk. 7-10 bliver herefter stk. 8-11.
04. I § 73 b, stk. 7, 9 og 10, der bliver stk. 8, 10  

 og 11, ændres »stk. 8« til: »stk. 9«.' Til § 2 3) I den under nr. 2 foreslåede affattelse af § 30, stk.  

 4, udgår i 2. pkt. ordene »og Boligselskabernes  

 Landsbyggefond«.
 4) I den under nr. 5 foreslåede affattelse af § 31, stk.  

 5, udgår i 2. pkt. ordene »og kommunalbestyrelsen«.
 5) I den under nr. 8 foreslåede § 32 a udgår i 2.  

 pkt. ordene »og Byggeskadefonden«.
Til § 4 6) I stk. 2 ændres »1. april« til: »15.  

 april«.
Bemærkninger Til nr. 1 Der er alene tale om en konsekvensrettelse, idet § 41 er ophævet ved  

 ikrafttrædelsen af lov nr. 248 af 25. april 1990 og reglen om  

 Landsbyggefondens indeståelse for tab for afdelingsmidler samtidig er  

 overført til § 38, stk. 1.
Til nr. 2 og 4 Der er tale om ændringer med det sigte at tilvejebringe fuldstændig  

 overensstemmelse mellem reglerne for den statslige garanti, og dermed den  

 kommunale regaranti, i boligbyggeriloven og realkreditloven.
Til nr. 3 og 5 Ændringsforslagene præciserer, at realkreditinstituttet kun skal sikre sig  

 garanti hos kommunalbestyrelsen inden udbetaling af indekslån til dækning af  

 byggeskader.
 Den indbyrdes fordeling af garantiforpligtelsen mellem kommunen og  

 Boligselskabernes Landsbyggefond - eller mellem kommunen og Byggeskadefonden  

 - er uden betydning for realkreditinstituttet og foreslås derfor kun medtaget  

 i den del af lovforslaget, der angår boligbyggeriloven, jf. lovforslagets §  

 1, nr. 14 og 33.
Til nr. 6 Ændringsforslaget skyldes, at lovforslaget ikke har kunnet færdigbehandles  

 inden den 1. april 1991.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Pedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Sonja Albrink (CD) Pernille Sams (KF) Aagaard (KF) Eva  

 Møller (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Bilag Nogle af udvalgets spørgsmål til boligministeren og dennes besvarelse  

 heraf Spørgsmål 3:
 Hvilken indflydelse får den foreslåede omlægning af  

 byggeskadefinansieringen for huslejeniveauet i almennyttige boliger.
 Svar:
Finansieringsomlægningen indebærer, at byggeskader finansieres med  

 indekslån på 100 pct. af omkostningerne.
Efter gældende regler yder kommunen  

 en »grundkapital« på 4 pct. af omkostningerne, mens 96 pct.  

 finansieres med indekslån.
Omlægningen indebærer alt andet lige en meget begrænset forøgelse af  

 beboernes løbende ydelser i de bebyggelser, hvor der afhjælpes byggeskader.  

 Den såkaldte beboerprocent, der angiver beboernes ydelse (i procent af den  

 regulerede hovedstol) i den termin, hvor første afdrag betales, er således  

 nedsat fra 1,925 pct. (af 96 pct. af omkostningerne) til 1,915 pct. (af 100  

 pct. af omkostningerne) svarende til beboerprocenten for nybyggeri.
Endvidere  

 bortfalder statens såkaldte promillegebyr på 4,5 promille.
 Samlet betyder disse omlægninger en meget begrænset forhøjelse af  

 beboernes udgifter til byggeskadeudbedringer af deres boliger.
Byggeskadeudbedringer kan koste alt fra nogle få tusinde kroner til godt  

 250.000 kr. pr. bolig.
En byggeskade på 250.000 kr. vil efter de gældende  

 regler betyde en månedlig lejestigning på 770 kr. (første termin dagskurs  

 73). Efter forslaget bliver den tilsvarende månedlige lejestigning 795 kr.,  

 altså 25 kr. mere.
 Boligministeriets skøn over de gennemsnitlige byggeskadeomkostninger i  

 den dyrere ende ligger dog i intervallet 100.000-250.000 kr. pr. bolig.  

 Det betyder, at lejestigningerne maksimalt vil blive 10-25 kr. højere pr.  

 måned pr. bolig end efter de gældende regler.
 Med hensyn til de øvrige almennyttige boliger, dvs. de boliger, der ikke  

 får udbedret byggeskader, er der umiddelbart ingen huslejekonsekvenser af den  

 foreslåede omlægning.
 På det længere sigt afhænger huslejekonsekvenserne af, i hvilket omfang  

 det bliver nødvendigt for Landsbyggefonden at finansiere støtten ved at  

 pålægge byggerierne fra 1970 til 1986 indbetalinger og/eller begrænse  

 trækkene fra afdelingerne på trækningsrettigheden og lånemuligheder til  

 moderniseringer.
I hvilket omfang dette engang i fremtiden overhovedet bliver nødvendigt  

 vil først og fremmest afhænge af, hvor mange byggeskader der skal afhjælpes.  

 I betragtning af, at man siden 1979 har udbedret (og støttet) byggeskader for  

 over 8 mia. kr., må det påregnes, at langt de fleste af 1960'ernes og  

 70'ernes byggeskader nu er klaret, og der ventes derfor at være begrænsede  

 skader tilbage i det byggeri fra 1970 til 1986, som ordningen omfatter, bl.a.  

 også når der henses til, at der er tale om forholdsmæssigt meget byggeri, der  

 er opført efter, at indsatsen for at forebygge skader i slutningen af  

 1970'erne og fremad er blevet kraftigt forøget.
I samme retning trækker den  

 kraftige forøgelse af den andel af byggeriet, der udgøres af tæt-lavt byggeri  

 med begrænset lejlighedsantal, der for alvor slog igennem i 2. halvdel af  

 1970'erne, og som har præget det almennyttige byggeri siden.
Der er således  

 gode grunde til at antage, at den foreslåede ordning vil få meget begrænsede  

 huslejekonsekvenser for almennyttige boliger, ikke blot på det kortere, men  

 også på det lidt længere sigt, jf. i øvrigt svaret på spørgsmål 6.
 Spørgsmål 13:
Efter lovforslaget kan fonden påligne nye pligtbidrag til byggerier fra  

 perioden 1970-1986. Finder ministeren, at disse årgange almennyttigt byggeri  

 har et sådant lejeniveau m.v., at ekstraordinære bidrag kan pålignes uden  

 problemer? Svar:
 Idet jeg henviser til min besvarelse af spørgsmål 3, 6 og 10, skal jeg  

 igen pointere, at jeg går ud fra, at det ikke bliver nødvendigt for  

 landsbyggefonden at opkræve bidrag hos lejerne i de nævnte byggerier.
 Huslejeniveauet i 1970-1986-byggeriet ligger pr. 1.1.1990 for  

 hovedstadsområdet på ca. 470 kr./m2 og i det øvrige land på ca. 410 kr./m2  

 (samlet ca. 435 kr./m2, mens huslejeniveauet for det nyeste almennyttige  

 byggeri ligger på 550 kr./m2).
 Såfremt lejerne pålægges det pligtmæssige bidrag på 14,40 kr., vil  

 huslejen altså i gennemsnit stige med godt 3 pct.
 En sådan lejestigning vil byggeriet efter min opfattelse i påkommende  

 tilfælde kunne klare uden væsentlige problemer.
 Spørgsmål 24:
Vil ministeren indhente oplysninger om størrelsen af licitationstilbud  

 for et udsnit af konkrete sager i Københavnsområdet inkl.
Københavns Kommune,  

 Århus Kommune og Odense Kommune.
Oplysningerne bedes opstillet således, at de  

 er sammenlignelige med det for den enkelte sag godkendte rammebeløb.
 Svar:
 Som det fremgår af besvarelsen af spørgsmål 8 har Boligministeriet intet  

 kendskab til licitationstilbuddene i de konkrete sager vedrørende opførelse  

 af støttet boligbyggeri, og disse vil næppe kunne fremskaffes inden for en  

 rimelig tidshorisont, blandt andet da det vl være begrænset, hvad de enkelte  

 kommuner ligger inde med af oplysninger herom.
 Spørgsmål 27:
Vil lovforslaget indebære, at der bliver færre midler til rådighed til  

 afdelinger og selskaber til opretning m.v., og vil dette indebære  

 ekstraordinære eller højere huslejer end hidtil? Svar:
 I det omfang landsbyggefonden finansierer byggeskadeudbedringer ved  

 midler fra den fælles moderniseringsfond eller ved en begrænsning af de  

 enkelte selskabers trækningsret, vil der i princippet blive tilsvarende færre  

 midler til rådighed til moderniseringer m.v.
Af min besvarelse af Boligudvalgets spørgsmål 25 af 15.3.1991 fremgår det,  

 at der kan komme indirekte huslejestigninger i det almennyttige byggeri,  

 såfremt der alligevel gennemføres forbedringsarbejder, der ikke som tidligere  

 kan opnå tilskud fra landsbyggefonden.
I de fleste tilfælde bliver der  

 formentlig nok tale om, at sådanne arbejder blot udskydes, indtil de kan opnå  

 tilskud.
Jeg finder det derfor fortsat ikke sandsynligt, at der skulle blive  

 tale om mærkbare huslejestigninger.
