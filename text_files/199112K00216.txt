Nr LSF 216 Forslag til Lov om afholdelse af vejledende folkeafstemning om Danmarks  

 udlændingepolitik Fremsat af Pia Kjærsgaard (FP) Kim Behnke (FP) Tom Behnke (FP) Aage  

 Brusgaard (FP) Annette Just (FP) den 31. januar 1992 § 1. Der afholdes en vejledende folkeafstemning tirsdag den 2.  

 juni 1992 om Danmarks udlændingepolitik.
 Stk. 2. Ved folkeafstemningen stemmes der »ja« eller  

 »nej« til følgende spørgsmål:
1) Bør udenlandske statsborgeres valgret og valgbarhed til kommunale valg  

 afskaffes? 2) Bør udlændinges retskrav om familiesammenføring her i landet ophæves? 3) Bør Danmarks forpligtelser til at modtage spontanflygtninge begrænses  

 mest muligt? 4) Bør udenlandske statsborgere, der er straffet her i landet, kunne opnå  

 dansk statsborgerskab? 5) Bør udenlandske statsborgere, der har afsonet fængselsstraf i Danmark,  

 udvises efter strafafsoningen? § 2. Berettiget til at deltage i afstemningen er enhver, der på  

 afstemningsdagen opfylder betingelserne for valgret til Folketinget, og som  

 er optaget på de valglister, der er omtalt i stk. 2.
 Stk. 2. Det påhviler kommunalbestyrelsen at udarbejde en valgliste  

 over kommunens vælgere og at udsende valgkort efter reglerne i kapitel 4 i  

 lov om valg til Folketinget.
 Stk. 3. Bekendtgørelse om afstemningen sker i overensstemmelse med  

 reglerne i § 21 i lov om valg til Folketinget.
 § 3. Bestemmelserne i §§ 97-103 og §§ 105-107 i lov om valg til  

 Folketinget finder tilsvarende anvendelse ved folkeafstemningen.
 § 4. Lovforslaget kan stadfæstes straks efter vedtagelsen.
 § 5. Loven træder i kraft ved bekendtgørelsen i Lovtidende.
 Stk. 2. Loven gælder ikke for Grønland og Færøerne.
Bemærkninger til lovforslaget Lovforslaget har til formål at sikre, at den danske befolkning aktivt  

 inddrages i beslutninger om udformningen af den fremtidige udlændingepolitik.
 Dette opnås ved afholdelse af vejledende folkeafstemning, der afholdes  

 samtidig med den af regeringen og Socialdemokratiet planlagte afholdelse af  

 folkeafstemning om EF-unionen tirsdag den 2. juni 1992.
 De i lovforslagets § 2, stk. 2, anførte 5 afstemningstemaer dækker et  

 bredt spekter af de problemer, Danmark er blevet påført som følge af  

 lovgivningen på udlændingeområdet.
 En folkeafstemning om netop disse helt centrale emner vil i høj grad kunne  

 engagere befolkningen og bidrage til positiv folkelig debat og stillingtagen,  

 der kan medvirke til at give regering og Folketing et sikrere  

 beslutningsgrundlag for det fremtidige lovforberedende arbejde.
 Afstemningstemaerne er valgt således, at de dækker væsentlige spørgsmål  

 inden for forfatningsretten (spørgsmål 1), menneskerettigheder (spørgsmål 2),  

 folkeretten (spørgsmål 3), indfødsretslovgivning (spørgsmål 4) og regler om  

 straffølger og kriminalpolitik (spørgsmål 5). Der opnås således en tematisk  

 alsidighed, der sikrer en saglig og relevant debat om disse yderst væsentlige  

 emner.
 Forslagsstillerne erkender, at også afstemning om andre temaer kunne  

 overvejes, og forslagsstillerne vil under udvalgsarbejdet gerne forhandle med  

 Folketingets øvrige partier om eventuel ændring i eller udbygning af de  

 afstemningsemner, der forelægges for vælgerne.
 Forslagsstillerne vil ikke i bemærkningerne til nærværende lovforslag  

 argumentere for Fremskridtspartiets synspunkter på udlændingepolitikken og de  

 stærke behov, der efter partiets mening er for omfattende ændringer i  

 lovgivningen.
 Forslagsstillernes saglige synspunkter og argumentation er kendt, og  

 Fremskridtspartiet vil naturligvis ved enhver lejlighed, hvor dette er  

 relevant, redegøre for og begrunde sine synspunkter, herunder gennem  

 fremsættelse af lovforslag og forslag til folketingsbeslutninger, der fremmer  

 partiets politik.
 Nærværende lovforslag har imidlertid ikke til formål at promovere  

 Fremskridtspartiets udlændingepolitik, men alene at sikre, at befolkningen  

 får adgang til at ytre sig i en reel debat, hvor modstående synspunkter  

 redeligt lægges frem og afprøves med henblik på en efterfølgende vejledende  

 folkeafstemning.
 Vedtagelsen af nærværende lovforslag vil være et væsentligt tiltag i  

 demokratisk retning på lovgivningsområder, der alt for længe har været  

 domineret af befolkningens manglende indflydelse på lovgivningen.
Lovforslaget må i øvrigt ses i lyset af den offentlige debat om øget brug  

 af folkeafstemninger, der igennem en række måneder har været ført, ikke  

 mindst i forbindelse med Folketingets 1. behandling af Fremskridtspartiets  

 beslutningsforslag (B 7), forslag til folketingsbeslutning om direkte  

 demokrati (vejledende folkeafstemninger ved vælgerinitiativ), fremsat den 22.  

 oktober 1991 og førstebehandlet den 27. november 1991, se Folketingstidende  

 1991-92, sp. 685, 2916 og tillæg A sp. 1071. En række partier og politikere  

 har her ytret sig positivt over for det stærke folkelige krav om øget brug af  

 folkeafstemninger, og det nu fremsatte lovforslag om afholdelse af en  

 folkeafstemning den 2. juni 1992 om udlændingepolitikken opfylder i høj grad  

 ønskerne om en tiltrængt fornyelse af den politiske beslutningsproces.
Hertil  

 kommer, at afstemningstemaerne må anses for særdeles velegnede til at blive  

 underkastet vælgerdebat og vælgerafgørelse.
