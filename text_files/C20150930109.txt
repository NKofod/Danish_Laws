Cirkulære om forplejning af indsatte, som ikke er omfattet af selvforplejningsordningen i fængslerne og arresthusene § 1.  Der gives dagligt 3 måltider.
 § 2.  Der gives fuldkost i overensstemmelse med retningslinierne herom i bilag A til dette cirkulære, jf. dog §§ 3-5.
 § 3.  Der kan udleveres vegetarkost.
Stk. 2 . Ved vegetarkost forstås en kost, hvor kød og fisk samt retter heraf udelades, men hvor æg, mælk og ost indgår, dvs. lakto-ovo-vegetabilsk kost.
Den opstillede vegetarkost er en almindelig lakto-ovo-vegetabilsk kost.
Dyrisk fedt og almindelig margarine udgår.
I stedet anvendes vegetabilske olier, plantemargarine og smør.
Stk. 3 . Vegetarkosten følger fuldkosten med hensyn til portionsstørrelser og ved sammensætning af måltider i det omfang, det er muligt.
Morgenmåltidet er det samme som til fuldkost.
 § 4.  Indsatte, der ifølge lægeordination skal have særlig forplejning (diabetikere mv.), forplejes efter lægens anvisning.
 § 5.  Der skal ved tilberedningen og udleveringen af kosten så vidt muligt tages hensyn til indsattes særlige religiøse overbevisning.
 Stk. 2. I religiøse fasteperioder, hvor indsatte faster mellem solopgang og solnedgang, bør institutionen så vidt muligt tilrettelægge måltiderne således, at de indsatte, såfremt fasteperioden falder i sommermånederne, hvor det er længe lyst, kan få madpakker eller lignende, som kan indtages efter solnedgang og inden solopgang, og dermed på et tidspunkt, hvor der normalt ikke uddeles mad i institutionerne.
 § 6.  Indsatte i arresthusene skal have mulighed for med jævne mellemrum gennem arresthuset at købe mad uden for institutionen.
 Stk. 2. Kriminalforsorgsområdet fastsætter under hensyntagen til forholdene i den enkelte institution nærmere retningslinjer for de indsattes adgang til at købe mad uden for institutionen.
 § 7.  Cirkulæret træder i kraft den 12. maj 2015.
 Stk. 2. Cirkulære nr. 9521 af 25. september 2013 om forplejning af indsatte ophæves.
