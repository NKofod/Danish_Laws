Offererstatningslovens § 15, stk. 2  advokatudgifter mv., j. nr. 20-520-08843 En ukendt gerningsmand havde fået adgang til ansøgerens billeder på hendes iCloud-konto ved Apple.
Gerningsmanden foretog en organiseret deling uden ansøgerens samtykke af en mængde billeder og én video, der viste ansøgeren og hendes daværende kæreste i intime situationer.
Ansøgeren og kæresten var mindreårige på materialet.
Under politiets efterforskning forud for sagens gang ved nævnet havde ansøgeren antaget en advokat.
Advokaten havde foruden indsendelse af erstatningsopgørelse til nævnet blandt andet bistået ansøgeren med assistance til at stoppe yderligere personer i at tilgå ansøgerens konto, stoppe yderligere delinger af materialet, nedtagning af materialet fra internettet og lignende sagsskridt af efterforskningsmæssig karakter.
Advokaten havde ikke været beskikket som bistandsadvokat efter reglerne i retsplejeloven.
 Under sagens gang ved nævnet fremsatte advokaten på vegne af ansøgeren krav om erstatning for de afholdte udgifter til advokatbistand i forbindelse med ovennævnte arbejde på 51.125 kr. inklusiv moms.
 Nævnet besluttede at tilkende ansøgeren 5.000 kr. inklusiv moms fastsat efter det tilkendte beløb i overensstemmelse med nævnets praksis om erstatning for udgifter til advokatbistand.
 Nævnet lagde ved sin afgørelse vægt på, at der efter offererstatningslovens § 15, stk. 2, er hjemmel til at tilkende hel eller delvis erstatning for udgifter afholdt i relation til sagens behandling ved nævnet, og at der efter bestemmelsen ikke er hjemmel til at erstatte udgifter afholdt som følge af de nævnte sagsskridt af efterforskningsmæssig karakter.
