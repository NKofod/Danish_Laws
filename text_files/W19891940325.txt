 Ankestyrelsen har behandlet 2 sager om tildeling af førtidspension til  

 personer med AIDS (Acquired Immune Deficiency Syndrome) i udbrud.
 Ankestyrelsen tog udgangspunkt i, at AIDS-sygdommens forløb lægeligt  

 kan beskrives i 3 faser.
I den 1. fase er patienten konstateret HIV-positiv, det vil sige har  

 udviklet antistoffer mod sygdommen.
I denne fase er der ingen somatiske  

 symptomer af betydning for erhvervsevnen.
Den 2. fase er en mellemform, der betegnes som AIDS-related complex  

 (ARC). I denne fase er egentlig AIDS-sygdom endnu ikke diagnosticeret.
Som  

 symptomer (uden anden årsag) på ARC kan nævnes: feber i mere end 3 uger,  

 vægttab på mere end 10 %, udvikling af dementielle træk og diarretendens i  

 mere end fire uger.
Virkningen på erhvervsevnen kan variere fra den ene  

 yderlighed til den anden.
I den 3. fase er AIDS-sygdommen kommet til udbrud.
Tilstanden er  

 præget af gentagne infektionsperioder, talrige indlæggelser, stadig nye  

 sygdomskomplikationer og generelt svært påvirket almentilstand, typisk med  

 udvikling af svulster (kaposis-sarkom). Prognosen er dårlig.
Patientens  

 erhvervsevne er i denne fase normalt betydeligt nedsat.
 I begge sager fik ansøgeren tilkendt højeste førtidspension fra det  

 tidspunkt, hvor der var konstateret AIDS i udbrud, mens positiv HIV- test  

 ikke i sig selv gav grundlag for tildeling eller forhøjelse af  

 helbredsbetinget førtidspension.
 REDEGØRELSE FOR SAGEN:
 Den 48-årige M søgte om førtidspension i maj 1986.
 M havde været i arbejde indtil 1982, senest som sygehjælper.
Arbejdsophør skyldtes en ulykke, efter hvilken M havde fået en svag ryg.  

 Arbejdsprøvning havde været overvejet, men var blevet opgivet på grund af M's  

 helbredstilstand.
Omskoling til boglig uddannelse skønnedes ikke realistisk.
 AFGØRELSEN, DER KLAGES OVER:
 Revaliderings- og pensionsnævnet gav afslag på førtidspension.
 KLAGEN TIL ANKESTYRELSEN:
 Afgørelsen blev anket af M.
 SUPPLERENDE OPLYSNINGER EFTER ANKEN:
 Efter indankningen blev det oplyst, at M havde været HIV-positiv siden  

 1986. I marts 1989 blev M indlagt på hospital med AIDS i udbrud.
 LOVGRUNDLAG:
 Lov om social pension § 14 og § 15.
 ANKESTYRELSENS AFGØRELSE:
 For tiden indtil udgangen af marts 1989 opfyldte M ikke betingelserne for  

 at få tilkendt førtidspension.
 Ankestyrelsen fandt ikke M's erhvervsevne nedsat med mindst halvdelen på  

 grund af helbredsmæssige og sociale forhold.
 Ankestyrelsen tiltrådte derfor revaliderings- og pensionsnævnets  

 afgørelse.
 For så vidt angår tiden efter 1. april 1989 fandt Ankestyrelsen efter de  

 foreliggende oplysninger vedrørende M's seneste indlæggelse og behandling, at  

 han opfyldte betingelserne for at få tilkendt højeste førtidspension, idet  

 erhvervsevnen fra dette tidspunkt måtte anses for nedsat til det ubetydelige.
 2. J.nr. 3540-88.
 REDEGØRELSE FOR SAGEN:
 M modtog mellemste førtidspension på grund af en psykisk lidelse, da han i  

 oktober 1987 som 46-årig søgte om forhøjelse af pensionen på grund af  

 HIV-infektion'.
 Som følge af infektionen havde M haft kontakt med et hospital siden maj  

 1985. Det var oplyst, at M's almentilstand var rimelig god.
 AFGØRELSEN, DER KLAGES OVER:
 Revaliderings- og pensionsnævnet gav afslag på forhøjelse af pensionen med  

 henvisning til de objektive lægelige oplysninger i sagen.
 KLAGEN TIL ANKESTYRELSEN:
 Afgørelsen blev anket af M.
 SUPPLERENDE OPLYSNINGER EFTER ANKEN:
 Efter indankningen blev det oplyst, at der i juli 1988 hos M blev  

 konstateret AIDS i udbrud, og i februar 1989 blev han indlagt på grund af  

 sygdommen.
 LOVGRUNDLAG:
 Lov om social pension § 14 og § 15.
 ANKESTYRELSENS AFGØRELSE:
 Efter oplysningerne om M's helbredsforhold fandt Ankestyrelsen, at hans  

 erhvervsevne nu var nedsat til det ubetydelige.
 M opfyldte derfor betingelserne for at få højeste førtidspension.
 Pensionen tilkendtes med virkning fra 1. august 1988.
