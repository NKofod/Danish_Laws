 Vedrørende støtte til opførelse af private andelsboliger.
 1. Indledning.
 Et led i regeringens aftale med en række politiske partier om en  

 boligpolitisk handlingsplan har været at sikre, at den aftalte eller  

 forudsatte kvalitet er til stede ved opførelsen af private andelsboliger,  

 hvor andelsboligforeningen ikke selv er bygherre.
Med henblik på at opnå dette mål, er det aftalt, at det er et vilkår for  

 ydelse af støtte til andelsboligprojekter, at der knyttes en teknisk og en  

 juridisk rådgiver til projektet.
Kommunalbestyrelsen får gennem de  

 indberetinger, som rådgiverne giver, et bedre grundlag for at føre tilsyn med  

 byggeriet.
 Det er desuden aftalt, at det er et vilkår for ydelse af støtte til  

 andelsboligprojekter, at kommunalbestyrelsen skal modtage dokumentation for,  

 at mindst 75 pct. af boligerne er solgt, inden byggeriet påbegyndes.
 Det er endvidere aftalt, at det er et vilkår for ydelse af støtte til  

 nævnte andelsboligprojekter, at bygherren skal sikre foreningen mod  

 merudgifter som følge af, at andelene ikke er tegnet fuldt ud, når byggeriet  

 overgår fra anlæg til drift.
Endelig er det som led i den boligpolitiske handlingsplan aftalt, at  

 kommunalbestyrelsens adgang til at godkende den endelige anskaffelsessum på  

 grundlag af et skøde ophæves.
Den endelige anskaffelsessum kan herefter kun  

 godkendes på godkendes på grundlag af et byggeregnskab.
 Kommunalbestyrelserne anmodes om at orientere bygherrerne om de ændrede  

 vilkår.
 De her nævnte vilkår er uddybet nedenfor.
 2. De nye obligatoriske vilkår.
 2.1 75 pct. af boligerne skal være solgt, inden byggeriet påbegyndes.
Kommunalbestyrelsen skal, når bygherren ikke er en andelsboligforening  

 bestående af de kommende andelshavere, påse, at mindst 75 pct. af boligerne  

 er solgt, inden den giver tilladelse til byggeriets påbegyndelse, det vil  

 sige inden kommunalbestyrelsen godkender PÅ-skemaet.
Kommunalbestyrelsen kan  

 i den forbidelse kræve den dokumentation af bygherren, som  

 kommunalbestyrelsen finder nødvendig for at kontrollere at mindst 75 pct. at  

 boligerne er solgt til kommende andelshavere, det vil sige personer, der  

 efter byggeriets færdiggørelse agter at flytte ind som andelshavere.
Det forhold, at mindst 75 pct. af boligerne skal være solgt, indebærer  

 ikke, at andelsboligforeningen skal være stiftet inden byggeriets  

 påbegyndelse.
Det er tilstrækkeligt, at der mellem de kommende andelshavere  

 og bygherren er indgået en aftale (tegningsaftale), hvorved andelshaverne  

 under visse nærmere angivne betingelser forpligter sig til at købe en andel.  

 Andelsboligforeningen kan ligesom nu stiftes umiddelbart efter byggeriets  

 påbegyndelse.
 2.2 Antagelse af rådgivere.
Kommunalbestyrelsen skal, når bygherren ikke er en andelsboligforening  

 bestående af de kommende andelshavere, ved godkendelse af PÅ-skemaet påse, at  

 bygherren har afsat 3 promille af anskaffelsessummen til ansættelse af en  

 teknisk og en juridisk rådgiver efter andelsboligforeningens valg.
Ved  

 andelsboligforeningen forstås en stiftet andelsboligforening, bestående af de  

 kommende beboere, eller en andelsboligforening under stiftelse også bestående  

 af de kommende beboere.
Det er et vilkår for ydelse af støtte, at bygherren  

 overdrager beløbet til andelsboligforeningen, der drager omsorg for, at  

 rådgiverne tilknyttes projektet fra byggeriets påbegyndelse.
Beløbet afholdes  

 inden for det fastsatte rammebeløb.
 2.2.1. Teknisk rådgiver.
Andelsboligforeningen indgår aftale med den tekniske rådgiver om, hvilke  

 ydelser rådgiveren skal levere.
Rådgiveraftalen forudsættes indgået efter  

 reglerne i ABR med den dertil knyttede sædvanlige rådgiverforsikring.
 Det forudsættes, at rådgiveren er uafhængig såvel af bygherren som af  

 kommunalbestyrelsen.
 Uanset, at det er overladt til andelsboligforeningen selv at vælge den  

 tekniske rådgiver, vil det formentlig være hensigtsmæssigt, at rådgiveren for  

 at kunne løse sin opgave tilfredstillende, har samme kvalifikationer som  

 personer, der normalt udfører fagtilsyn med byggerier.
Den tekniske rådgiver har ikke til opgave at deltage i projekteringen af  

 byggeriet, men har alene til opgave at sikre, at den aftalte kvalitet med  

 byggeriet opnås.
Dette indebærer, at rådgiveren påser, at udførelsen sker i  

 overensstemmelse med det materiale, der har ligget til grund for projektets  

 godkendelse.
 For at den tekniske rådgiver kan udføre sin opgave, skal bygherren give  

 rådgiveren mulighed for at få udleveret projektmateriale, ligesom rådgiveren  

 skal have adgang til byggepladsen samt til at deltage i  

 afleveringsforretningen og/eller overtagelsesforretningen.
Det forudsættes, at den tekniske rådgivers opgaver ophører efter  

 afleveringsforretningen og/eller overtagelsesforretningen.
Den tekniske  

 rådgiver forudsættes således ikke at deltage i eftersyns- og  

 mangelafhjælpningen.
2.2.2 Juridisk rådgiver Andelsboligforeningen indgår ligeledes aftale med den juridiske rådgiver  

 om, hvilke ydelser rådgiveren skal levere.
 Det forudsættes, at rådgiveren er uafhængig såvel af bygherren som af  

 kommunalbestyrelsen.
Den juridske rådgiver skal være advokat.
Ved at vælge en advokat sikrer  

 andelsboligforeningen sig samtidig, at rådgiveren har tegnet en forsikring,  

 der dækker eventuelle ansvarspådragende handlinger fra rådgiverens side.
 De ydelser, der kan komme på tale fra den juridiske rådgiver vil bl.a.  

 typisk være:
- kontrol af berigtigelse af ejendomshandel, - kontrol af aftalegrundlaget mellem bygherren og andelsboligforeningen  

 vedrørende det byggeri, som foreningen køber af bygherren, hvad enten  

 bestemmelserne indeholdes i et skøde eller i en særskilt kontrakt, - kontrol af stiftelse af andelsboligforeningen i øvrigt, - kontrol af ekspeditioner i forbindelse med endelig prioritering, og - gennemgang af udleverede opstillinger over boligafgiften.
 For at den juridiske rådgiver kan udføre sin opgave, skal bygherren give  

 rådgiveren mulighed for at få udleveret relevant materiale i relation til de  

 ovenfor nævnte typiske rådgiveropgaver.
 Det forudsættes, at den juridiske rådgivers opgaver ophører, når  

 kommunalbestyrelsen har godkendt den endelige anskaffelsessum for byggeriet  

 (godkendelse af AF-skemaet).
 2.2.3. Indberetninger og erklæringer fra rådgiverne.
Såvel den tekniske som den juridiske rådgiver skal sende indberetninger  

 til andelsboligforeningen.
Rådgiverne sender samtidig kopi af indberetningen  

 til kommunalbestyrelsen.
Herved får kommunalbestyrelsen et bedre grundlag for  

 at føre tilsyn med byggeriet på.
 Den tekniske rådgiver skal indberette forhold, som ikke findes at være i  

 overensstemmelse med projektmaterialet og eventuel manglende udførelse af  

 kvalitetssikring.
 Kommunalbestyrelsen kan endvidere kræve, af den tekniske rådgiver i  

 forbindelse med ansøgning om godkendelse af den endelige anskaffelsessum ved  

 byggeriets afslutning afgiver en erklæring om, at alle synlige dele af  

 byggeriet er fundet i overensstemmelse med det skriftligt aftalte.
 Den juridiske rådgiver skal indberette forhold, som denne ikke mener er i  

 overensstemmelse med det aftalte eller med de gældende støtteregler.
 Kommunalbestyrelsen kan endvidere fra den juridiske rådgiver kræve  

 erklæring om, at det aftalegrundlag, som binder andelshaverne er fundet at  

 være i overensstemmelse med de gældende støtteregler, samt at andelshavernes  

 indskud er deponeret.
 Rådgiverne skal vejlede andelsboligforeningen om overtagelsen af byggeri  

 opført helt eller delvist i bygherrens eget regi, samt rådgive foreningen om,  

 hvilket materiale, der bør foreligge.
Det er kommunalbestyrelsens afgørelse at træffe beslutning om, hvilke  

 reaktioner rådgivernes indberetninger giver anledning til.
Styrelsen skal  

 pege på følgende reaktionsmuligheder, som kommunalbestyrelsen afhængig af den  

 konkrete situation kan bringe i anvendelse:
 - Henstilling til bygherren om at påpegede mangler udbedres snarest  

 muligt.
 - Hindre frigivelse af andelshaverens eget indskud før manglerne er  

 udbedret.
 - Hindre låneudbetalingen ved at tilbageholde garantierklæringen til  

 realkreditinstituttet, indtil manglerne er udbedret eller bestemte forhold er  

 bragt i orden.
- Tilbagekaldelse af støttetilsagnet.
Dette kræver dog efter styrelsens  

 opfattelse, at der foreligger helt ekstraordinære forhold.
 2.3. Garanti for ikke solgte andele.
 Kommunalbestyrelsen skal, når bygherren ikke er en andelsboligforening  

 bestående af de kommende andelshavere, ved godkendelse af PÅ-skemaet påse, at  

 bygherren har sikret andelsboligforeningen mod merudgifter som følge af, at  

 andelene ikke er tegnet fuldt ud, når byggeriet overgår fra anlæg til drift.
 Sikringen består i, at bygherren stiller en uigenkaldelig  

 pengeinstitutgaranti for de beløb, som vedrører de ikke solgte andele.
 Merudgifterne består i ydelser på realkreditlånet og fællesudgifter i  

 øvrigt i andelsboligforeningen.
 3. Krav om overtagelsesforretning.
 For alle andelsboligprojekter, hvor andelsboligforeningen, bestående af de  

 kommende beboere, ikke selv er bygherre, skal der gennemføres en  

 overtagelsesforretning mellem bygherren og andelsboligforeningen.  

 Overtagelsesforretningen sker på skæringsdagen (overgangen fra anlæg til  

 drift).
 Hensigten med overtagelsesforretningen er, at der indføres en  

 mangelafhjælpningsperiode, hvor andelsboligforeningens muligheder for at få  

 udbedret eventuelle mangler kan tilgodeses inden for en rimelig tid.
 Det er derfor et vilkår for støtten, at der foretages en  

 overtagelsesforretning efter reglerne i AB 72 § 17. Dette indebærer, at  

 bygherren herunder bl.a. skal forelægge dokumentation for kvalitetssikring og  

 fremlæggelse af driftsplaner.
 Udgifterne til overtagelsesforretningen skal holdes inden for det gældende  

 rammebeløb.
 4. Krav om byggeregnskab.
 Den endelige anskaffelsessum ved byggeriets færdiggørelse kan fremover  

 alene ske på grundlag af et byggeregnskab.
Den hidtidige mulighed for skødegodkendelse ophæves.
Pkt. 35, 1. og 2.  

 afsnit i Boligstyrelsens cirkulære af 10. juli 1985 om støtte til opførelse  

 af private andelsboliger, ophæves.
Styrelsen skal anmode  

 kommunalbestyrelserne om at gøre bygherrerne opmærksomme på dette ændrede  

 vilkår, således at de byggende ved indsendelsen af AN-6 skemaet har taget  

 højde for de nye ændrede vilkår.
 Kommunalbestyrelsen skal i forbindelse med godkendelsen af den endelige  

 anskaffelsessum på grundlag af et byggeregnskab, hvor bygherren ved egne  

 ansatte har udført arbejder, helt eller delvist i eget regi, se dokumentation  

 for bygherrens forbrug af timer til udførelse af de pågældende arbejder.
 5. Særlige kommunale krav.
 Kommunalbestyrelsen kan endvidere stille et eller flere af følgende  

 vilkår:
 Krav til materialevalg, planudformning, variation i boligstørrelser.  

 Sådanne krav kan ikke begrunde tillæg til rammebeløbet.
Krav om at de enkelte bestanddele og den samlede anskaffelsessum ikke  

 overstiger prisen for sammenligneligt byggeri, opført som andet støttet  

 byggeri eller som privat boligbyggeri.
Dette gælder også, selv om  

 rammebeløbet er overholdt.
 Krav til det materiale, der skal indsendes til kommunerne i forbindelse  

 med kommunens meddelelse af endeligt tilsagn.
 Det er overladt til kommunalbestyrelsen konkret at tage stilling til, i  

 hvilket omfang det måtte være hensigtmæssigt at stille et eller flere af de  

 anførte særlige krav.
 6. Ikrafttræden.
 De nye obligatoriske vilkår gælder for forhåndstilsagn, der gives af  

 styrelsen efter den 31. maj 1991.
 Eventuelle spørgsmål angående ovenstående kan rettes til fuldmægtig Tom  

 Frederiksen eller Inge-Lis Kalum Schou i Bygge- og Boligstyrelsens 6. kontor.
