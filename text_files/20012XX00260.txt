Skriftlig fremsættelse (4. april  

 2002) Ministeren for videnskab, teknologi og udvikling Herved tillader jeg mig for Folketinget at  

 fremsætte:
 Forslag til lov om radiofrekvenser.
(Lovforslag nr.
L 193).
 Det overordnede formål med loven er at  

 gennemføre anden og sidste del af den revision af telelovgivningen,  

 som er forudsat i den telepolitiske aftale, som et flertal i Folketinget -  

 bestående af Socialdemokratiet, Det radikale Venstre,  

 Centrum-Demokraterne, Venstre, Det Konservative Folkeparti og Socialistisk  

 Folkeparti - indgik den 8. september 1999. Efterfølgende indgik den  

 samme kreds af forligspartier en aftale af 7. oktober 1999 vedrørende  

 iværksættelse af en række nye frekvenspolitiske  

 initiativer, og i forlængelse heraf en tillægsaftale af 28. april  

 2000 om afprøvning af auktion som metode til udstedelse af  

 tilladelser.
Første del af lovrevisionen blev gennemført  

 med vedtagelsen af lov nr. 418 af 31. maj 2000 om konkurrence- og  

 forbrugerforhold på telemarkedet.
Nærværende forslag til  

 lov om radiofrekvenser udgør som nævnt anden del af  

 lovrevisionen og indebærer en gennemskrivning og sammenlægning af  

 reglerne om mobil- og frekvensforhold og er altovervejende en  

 videreførelse af de eksisterende regler.
Oprindeligt skulle lovforslaget have været fremsat i  

 folketingssamlingen 2000/01, men blev efter aftale med ordførerne  

 udskudt til efter 3G-auktionen.
På baggrund af lov nr. 1266 af 20.  

 december 2000 om auktion over tilladelser til 3. generations mobilnet med  

 tilhørende bekendtgørelse blev auktion i efteråret 2001  

 afprøvet som metode til udstedelse af tilladelser.
I overensstemmelse med den telepolitiske aftale sikrer  

 lovforslaget blandt andet klare generelle politiske målsætninger  

 for den samlede frekvenspolitik og en ny beslutningsprocedure, så nye  

 frekvensmuligheder hurtigere stilles til rådighed for markedet.  

 Lovforslaget sikrer endvidere en øget kvalitet og et klarere og  

 enklere administrationsgrundlag for IT- og Telestyrelsen.
Lovforslaget  

 udgør herudover første del af implementeringen af en ny  

 EU-direktivpakke.
 Lovforslaget følger også op på, at  

 tillægsaftalen om auktion forudsætter, at der skal tages stilling  

 til, om auktion skal indføres som et generelt instrument ved  

 udstedelse af tilladelser.
 Lovforslaget indeholder således enkelte  

 nyskabelser:
1)	Ændring af kompetencefordelingen mellem ministeren for  

 videnskab, teknologi og udvikling og IT- og Telestyrelsen.
Der skabes en  

 klarere afgrænsning mellem politiske beslutninger, der træffes af  

 ministeren for videnskab, teknologi og udvikling, og rent  

 telefaglige/tekniske beslutninger, der træffes af IT- og Telestyrelsen.  

 Der indføres et frekvenspolitisk rammemandat, som betyder, at  

 ministeren for videnskab, teknologi og udvikling fastsætter de  

 politiske målsætninger og prioriteringer for den danske  

 frekvensadministration, som IT- og Telestyrelsen skal agere inden for.
IT- og  

 Telestyrelsen udsteder inden for rammerne heraf frekvensplanen, som er en  

 udmøntning af det frekvenspolitiske rammemandat, det internationale  

 frekvenssamarbejde, herunder samarbejdet i EU, samt beslutninger truffet i  

 den danske frekvensadministration.
2)	Auktion indføres som generelt instrument og som alternativ  

 til offentligt udbud ved udstedelse af tilladelser til frekvensanvendelse i  

 situationer, hvor ressourcerne er knappe.
Dette sker som opfølgning  

 på 3G-auktionen, som har vist, at auktion er egnet som metode til  

 udstedelse af tilladelser.
Tilladelser udstedes som hovedregel efter  

 først-til-mølle princippet, men når der er mangel  

 på frekvenser, kan ministeren konkret beslutte at anvende enten  

 offentligt udbud eller auktion som metode til udstedelse af tilladelserne.  

 Lovforslagets regler om auktion er baseret på erfaringerne fra  

 3G-auktionen.
Bestemmelsen giver ministeren adgang til at udfærdige  

 konkrete auktionsmodeller passende til en aktuel situation, så de  

 telepolitiske målsætninger tilgodeses.
3)	Forenkling af tilladelsessystemet, så drift af  

 mobilkommunikation kun kræver én tilladelse.
Herved afskaffes  

 det hidtidige dobbelte tilladelsessystem.
Fremover bliver der kun en  

 frekvenstilladelse, hvori alle krav til tilladelsesindehaveren samles.  

 Endvidere justeres frekvensreglerne for at sikre bedst mulig koordination  

 mellem frekvensreglerne og radio-tv-reglerne.
Det er målet også  

 at afskaffe det dobbelte tilladelsessystem på dette område, men i  

 første omgang afventes den kommende mediepolitik.
Med henblik på en grundig inddragelse af  

 telebranchen og andre relevante parter er der forinden den egentlige  

 høring over lovforslaget foretaget en præsentation af forslaget  

 for branchen m.fl.
Endvidere er partierne bag den telepolitiske principaftale  

 efter aftale blevet præsenteret for de indkomne høringssvar og  

 deres betydning for lovforslaget.
Dette har medført, at lovforslaget  

 tidsmæssigt ikke har kunnet fremsættes inden påske og  

 derfor først fremsættes umiddelbart efter den 1. april.  

 Lovforslaget ønskes på trods heraf behandlet i denne  

 folketingssamling.
 Under hensyntagen til at nærværende lovforslag  

 har en nær sammenhæng med visse af de forhold, der er omhandlet i  

 forslag til lov om ændring af lov om konkurrence- og forbrugerforhold  

 på telemarkedet, lov om etablering og fælles udnyttelse af master  

 til radiokommunikationsformål m.v. og om ophævelse af lov om  

 Telestyrelsen henstiller jeg til, at det høje Ting kan vedtage  

 nærværende lovforslag samtidig med det ovenfor nævnte.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
