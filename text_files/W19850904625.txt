Ankestyrelsens principafgørelse O-76-85 om daginstitution - opholdskommune - flytning til anden kommune - opsigelsesvarsel - refusion Resume:
Opholdskommunen havde pligt til at sørge for daginstitutionsplads.
Fraflytningskommunen havde  ikke pligt til at lade et barn forblive i daginstitution få måneder efter familiens flytning til en anden kommune.
 Love:
Lov om social bistand - lovbekendtgørelse nr. 637 af 27. september 1989 - § 10, stk. 1 og § 69, stk. 1 Vejledninger:
Socialministeriets cirkulære af 24. november 1982 - pkt. 2, pkt. 8, pkt. 9 Socialministeriets cirkulære af 29. marts 1976 - pkt. 43 Sagsfremstilling:
En ansøger anmodede socialforvaltningen i A kommune om, at hendes barn efter familiens flytning til B kommune måtte forblive i denhidtidige daginstitution (vuggestue) i en periode på 6 måneder.
An søgningen var begrundet med, at barnet derved kunne undgå institutionsskift, før hun fyldte 3 år og kunne komme i børnehave.
Ansøgeren anførte endvidere, at B kommune ikke kunne tilbyde vugge stueplads, men alene dagplejeplads.
 Socialforvaltningen i A kommune gav tilsagn om, at barnet i den omhandlede periode kunne forblive i daginstitution i A kommune på betingelse af, at B kommune ville refundere den kommunale andel af driftsudgiften i den anførte periode.
Det sociale udvalg i B kommune gav afslag på refusion.
Afslaget var begrundet med, at B kommune kunne tilbyde dagplejeplads, hvilket sidestilledes med vuggestueplads.
 Ansøger klagede til ankenævnet over A kommunes afslag på at lade barnet forblive i vuggestuen i 1/2 år efter familiens flytning til B kommune.
 Ankenævnet fandt ikke, at barnet mod forældrenes protest kunne opsiges fra daginstitutionen med mindre varsel end 6 måneder fra det tidspunkt, hvor familien havde bosat sig i B kommune.
Socialforvaltningen i A kommune henviste til pkt. 2, 8°, i Socialministeriets cirkulære af 24. november 1982 og anførte, at dette cirkulære stillede kommunen friere i forhold til bestemmelserne i Socialministeriets cirkulære af 29. marts 1976 om institutioner under kommunerne.
Lovgrundlaget er bistandslovens §§ 10, stk. 1, og 69, stk. 1, Socialministeriets cirkulære af 29. marts 1976 om institutioner under kommunerne, pkt. 43, og Socialministeriets cirkulære af 24. november 1982 om kommunalbestyrelsernes beslutningsgrundlag inden for dagforanstaltningsområdet, pkt. 2, 8° og 9°.
 Afgørelse:
 Forpligtelsen til at sørge for daginstitutionsplads påhviler opholdskommunen i henhold til bistandslovens § 10, stk. 1, jf. § 69, stk. 1. A kommune har derfor ikke pligt til at lade ansøgerens barn blive i institution i A kommune efter familiens flytning til B kommune.
 Ankestyrelsen ændrer således ankenævnets afgørelse.
 Ankestyrelsens afgørelse medfører ikke ret for A kommune til at kræve betaling af B kommune for den kommunale andel af udgifterne for den periode, i hvilken barnet har haft ophold i vuggestuen i henhold til ankenævnets afgørelse.
