Fastsættelse af erhvervsevnetab SAGEN En håndværker mistede højre tommelfinger ved en arbejdsskade.  

 Arbejdsskadestyrelsen fastsatte erhvervsevnetabet til 35 procent.
Vi traf afgørelsen på grundlag af bl.a. oplysninger fra skadelidte selv,  

 oplysninger fra læger og oplysninger fra kommunens social- og  

 sundhedsforvaltning.
Fra kommunen modtog vi kopi af akterne i pensionssagen,  

 idet håndværkeren nu fik førtidspension.
 Han var tilkendt mellemste førtidspension efter lov om social pension  

 svarende til en nedsættelse af erhvervsevnen på mindst 2/3. Førtidspensionen  

 var tilkendt dels på grund af arbejdsskaden, dels fordi han også havde en  

 ryglidelse.
Sideløbende med arbejdsskadesagen havde håndværkeren anlagt sag mod  

 arbejdsgiveren efter erstatningsansvarsloven.
Arbejdsskadestyrelsen blev i  

 den forbindelse anmodet om at afgive en vejledende udtalelse om  

 erhvervsevnetabet efter erstatningsansvarsloven, og vi fastsatte i den  

 forbindelse erhvervsevnetabet til 65 procent.
 Tabet af tommelfingeren indgik altså i vurderingen efter 3 forskellige  

 love.
KOMMENTAR Sagen viser, at fastsættelsen af erhvervsevnetab kan være forskellig, alt  

 efter om sagen vurderes efter lov om forsikring mod følger af arbejdsskade,  

 lov om social pension eller erstatningsansvarsloven.
 Efter lov om forsikring mod følger af arbejdsskade ydes der erstatning for  

 varigt tab af erhvervsevne, hvis tabet er på 15 procent eller derover.
 Vi skal vurdere skadelidtes muligheder for at skaffe sig indtægt ved et  

 sådant arbejde, som med rimelighed kan forventes af ham, under hensyn til  

 skadelidtes evner, uddannelse, alder og muligheder for erhvervsmæssig  

 omskoling og optræning.
 Erhvervsevnetabet kan fastsættes til mellem 15 og 100 procent; efter  

 praksis anvendes procentsatser, der er delelige med 5 (15, 20, 25 osv.).
 Efter lov om forsikring mod følger af arbejdsskade ydes der alene  

 erstatning for arbejdsskadens følger.
Det betyder, at erhvervsevnetabet ofte vil blive vurderet lavere end efter  

 anden lovgivning.
I eksemplet ovenfor var det ikke kun arbejdsskaden, der  

 havde ført til, at håndværkeren fik førtidspension.
Han havde også en anden  

 skade i form af en ryglidelse, som var en væsentlig årsag til, at han fik  

 pensionen.
Derfor blev erhvervsevnetabet efter arbejdsskaden kun vurderet til  

 35 procent.
 Efter lov om social pension er der tre former for pension: almindelig  

 forhøjet førtidspension, svarende til en nedsættelse af erhvervsevnen med  

 mindst 1/3, mellemste førtidspension, svarende til en nedsættelse af  

 erhvervsevnen med mindst 2/3, og højeste førtidspension svarende til en  

 nedsættelse af erhvervsevnen til en ubetydelighed.
 Ved tilkendelse af pension vurderes de samlede sociale og helbredsmæssige  

 forhold.
 Det er kommunen eller pensions- og revalideringsnævnet, der træffer  

 afgørelse i pensionssager.
 Efter erstatningsansvarsloven er adgangen til at fradrage i erstatningen  

 snævrere end i loven om forsikring mod følger af arbejdsskade.
 Efter erstatningsansvarsloven kan der kun fradrages for en forudbestående  

 eller konkurrerende lidelse, hvis lidelsen allerede forud forskaden har været  

 arbejdshindrende, eller hvis det må antages, at lidelsen under alle  

 omstændigheder ville have medført en nedsættelse af erhvervsevnen på et  

 senere tidspunkt.
I eksemplet ovenfor havde håndværkeren været i fuldt arbejde frem til  

 arbejdsskaden.
Det betød, at der ikke skulle fradrages for ryglidelsen, da  

 Arbejdsskadestyrelsen blev bedt om en vejledende udtalelse efter  

 erstatningsansvarsloven.
Som nævnt træffer Arbejdsskadestyrelsen ikke afgørelser efter  

 erstatningsansvarsloven.
Vi giver alene vejledende udtalelser om men og  

 erhvervsevnetab, som f.eks. benyttes under en retssag.
Erstatningsansvarsloven kan kun anvendes, hvis skaden skyldes en  

 skadevolder, der bærer ansvaret for skaden.
Skader som følge af hændelige  

 uheld er ikke omfattet af loven.
 Det betyder, at det ikke er alle arbejdsskader, der også er omfattet af  

 erstatningsansvarsloven.
 Eksemplet viser:
 - at der efter lov om arbejdsskadeforsikring kun gives erstatning for tab  

 af erhvervsevne, der er en følge af arbejdsskaden.
 - at Arbejdsskadestyrelsen træffer sin egen afgørelse og ikke er bundet af  

 kommunens eller revaliderings- og pensionsnævnets vurdering i en pensions-  

 eller revalideringssag.
 - at der efter erstatningsansvarsloven kun tages hensyn til andre  

 lidelser, hvis de tidligere har været arbejdshindrende, eller hvis lidelsen  

 under alle omstændigheder ville have medført en nedsættelse af erhvervsevnen  

 på et senere tidspunkt.
 Yderligere oplysninger kan fås ved henvendelse til kontorchef Mette  

 Thiesen.
Arbejdsskadestyrelsen har udgivet en vejledning om forskellene mellem  

 arbejdsskadeforsikringen og erstatningsansvarsloven.
Vejledningen, der koster  

 40 kr., sælges ved henvendelse til Arbejdsskadestyrelsens cirkulærecentral,  

 telefon 39 17 77 00.
