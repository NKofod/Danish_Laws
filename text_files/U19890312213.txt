Nogle overarbejdsregler blev af vedkommende arbejdsgiverorganisation  

 forstået således, at en tidligere gældende regel om, at tillidsmanden skulle  

 tiltræde overarbejde udover et vist omfang, var bortfaldet ved en  

 overenskomstfornyelse.
En virksomhed administrerede overarbejdsreglerne i  

 overensstemmelse hermed, og blev i den anledning sammen med  

 arbejdsgiverorganisationen indklaget for Arbejdsretten for overenskomstbrud.  

 Fortolkningsspørgsmålet blev efter retsformandens tilkendegivelse henskudt  

 til afgørelse ved en faglig voldgift, der gik arbejdsgiverorganisationen  

 imod.
Herefter blev bodsspørgsmålet behandlet af Arbejdsretten.
 Der pålagdes ikke virksomheden bod, da den havde fulgt  

 arbejdsgiverorganisationens vejledning.
 Derimod blev arbejdsgiverforeningen idømt en bod på 100.000 kr. ud fra  

 en vurdering af den fortolkning, som den havde vejledet sine medlemmer om at  

 følge.
 Dommere: Bangert (retsformand), Bollerup-Jensen, Agnete Halmind,  

 Arnold Hansen, Bent Larsen, Spang-Hanssen og Westergaard.
Under denne sag har Landsorganisationen i Danmark for Dansk Metalarbejderforbund indklaget Dansk Arbejdsgiverforening for  

 Jernets Arbejdsgiverforening for Ørskov Staalskibsværft A/S, Frederikshavn  

 for Arbejdsretten for overenskomstbrud ved ikke at overholde overenskomstens  

 bestemmelser om overarbejde.
 Klagerne har nedlagt følgende påstande:
 1. Indklagede tilpligtes at overholde gældende overenskomst.
 2. Den indklagede virksomhed idømmes en efter rettens skøn fastsat bod for  

 begået overenskomstbrud.
 3. Jernets Arbejdsgiverforening er delagtig i det begåede overenskomstbrud  

 og tilpligtes at betale en efter rettens skøn fastsat bod.
 De indklagede har taget bekræftende til genmæle over for klagernes første  

 påstand, men påstået frifindelse for bod.
 Om sagens nærmere omstændigheder er oplyst følgende:
 I overenskomsten mellem CO Metal og Jernets Arbejdsgiverforening fandtes  

 indtil 1987 blandt andet følgende bestemmelser om overarbejde:
»Stk. 2 Omfanget af overarbejde bør som regel ordnes mellem arbejdsgiverens  

 repræsentant og den enkelte arbejder personligt under hensyn til vedkommende  

 arbejdssteds særlige og den enkelte arbejders personlige forhold, idet dog  

 den enkelte arbejder ikke må udføre mere overarbejde end 10 timer i 4 på  

 hinanden følgende uger og max. 6 timer i en uge, ligesom den enkelte arbejder  

 ikke systematisk kan nægte at påtage sig overarbejde.
Tillidsmanden holdes  

 orienteret herom.
Stk. 3 Når tvingende grunde foranlediger det, kan virksomhedens ledelse og  

 tillidsmanden i forening lokalt give tilladelse til udførelse af overarbejde  

 ud over de i stk. 2 angivne grænser. ..........
Stk. 6. Afspadsering 1. Overarbejde ud over 8 timer skal afspadseres inden for 3 måneder efter  

 dets udførelse.
Sådant overarbejde skal afspadseres inden arbejderens  

 eventuelle afgang fra virksomheden.
2. Såfremt overarbejde ud over de i stk. 2 anførte grænser ønskes fritaget  

 for afspadsering, må parterne omgående indsende ansøgning til deres  

 respektive organisationer om dispensation for afspadseringen.
En sådan  

 ansøgningspligt må dog i intet tilfælde hindre overarbejdets påbegyndelse og  

 udførelse.
3. Dispensationsansøgningen skal være organisationerne i hænde senest 3  

 dage efter det udvidede overarbejdes påbegyndelse, således at der umiddelbart  

 herefter mellem organisationerne kan træffes afgørelse om  

 dispensationen.« Ved overenskomstforhandlingerne 1987 ændredes ordlyden af stk. 2 til:
»Stk. 2 Omfanget af overarbejde bør som regel ordnes mellem arbejdsgiverens  

 repræsentant og den enkelte arbejder personligt under hensyn til vedkommende  

 arbejdssteds særlige og den enkelte arbejders personlige forhold.
Den enkelte arbejder må - udover 39 præsterede arbejdstimer pr. uge - ikke  

 udføre mere afspadseringsfrit overarbejde end 12 timer i alt i 4 på hinanden  

 følgende uger.
Den enkelte arbejder kan ikke systematisk nægte at påtage sig  

 overarbejde.
Tillidsmanden holdes orienteret om overarbejdets omfang.« Der foretoges ingen ændring af stk. 3.
 I bestemmelserne om afspadsering ændredes pkt. 1 til:
»1. Overarbejde, der overstiger den i stk. 2 anførte grænse, skal  

 afspadseres inden for 6 måneder efter arbejdets udførelse.
Såfremt de lokale  

 parter er enige herom, kan der etableres en ordning vedr. tilbageholdelse af  

 indtjent løn til brug for afspadsering.
Sådant overarbejde skal afspadseres  

 inden arbejderens eventuelle afgang fra virksomheden.« Der foretoges ingen ændring i pkt. 2 og 3.
Efter ændringerne af overenskomsten forekom på en række virksomheder, der  

 er medlemmer af Jernets Arbejdsgiverforening, overarbejde i ikke ringe  

 omfang.
I anledning af overarbejde på den indklagede virksomhed anmodede  

 Landsorganisationen om afholdelse af et fællesmøde.
Det hedder i  

 indkaldelsen, at overenskomstens § 12, stk. 2 er overtrådt, idet man ikke har  

 orienteret tillidsmanden om overarbejde og overarbejdets omfang, ligesom man  

 har konstateret, at man igennem en periode har arbejdet flere timer over end  

 de i overenskomstens § 12, stk. 2 angivne 12 timer i alt 4 på hinanden  

 følgende uger.
Ifølge referatet af fællesmødet den 6. august 1987 erkendte  

 man fra arbejdsgiverside at have overtrådt overenskomstens § 12 om  

 overarbejde og tilkendegav, at man fremtidig ville følge overenskomstens  

 bestemmelser vedrørende varsling og udførelse af overarbejde, herunder at  

 orientere tillidsmanden om overarbejdets omfang.
 Der forekom også efter fællesmødet overarbejde udover de i § 12, stk. 2  

 nævnte grænser på en række virksomheder, herunder den indklagede virksomhed.  

 Der blev ikke indgået aftale herom med tillidsmanden efter § 12, stk. 3.
Efter at der havde været afholdt fællesmøder herom i nogle sager, meddelte  

 vicedirektør Ebbe Nielsen, Jernets Arbejdsgiverforening i en skrivelse af 27.  

 november 1987 til næstformanden for Centralorganisationen af Metalarbejdere,  

 Jens Bech-Lauritzen, at det måtte være klart, at indføjelsen af ordet  

 »afspadseringsfrit« i § 12, stk. 2 også måtte medføre, at  

 tillidsmanden ikke kunne gøre indsigelse over for overarbejde, hvor  

 afspadsering efterfølgende finder sted.
Man anførte, at virksomhederne  

 administrerede de ændrede bestemmelser i § 12 i overensstemmelse med den af  

 arbejdsgiverforeningen givne vejledning, men foreslog, at der snarest muligt  

 blev afholdt en faglig voldgift til afklaring af spørgsmålet.  

 Centralorganisationen foreslog i første omgang afholdt et timandsmøde.
Der  

 opnåedes heller ikke enighed på timandsmødet den 18. december 1987, men i  

 mellemtiden var sagen ved klageskrift af 9. december 1987 blevet indbragt for  

 Arbejdsretten.
 På et forberedende møde i Arbejdsretten den 17. marts 1988 gav klagerne  

 udtryk for, at sagen burde domsforhandles i Arbejdsretten, medens indklagede  

 begærede den henvist til fagretlig behandling, eventuelt faglig voldgift.  

 Retsformanden tilkendegav, at det foreliggende fortolkningsproblem burde  

 afgøres ved en faglig voldgift.
 Ved en opmandskendelse af 30. august 1988 blev det fastslået, at  

 virksomhedens ledelse ved overarbejde udover 12 timer i 4 på hinanden  

 følgende uger under alle forhold er forpligtet til at aftale dette med  

 tillidsmanden lokalt, jfr. overenskomstens § 12, stk. 3.
I begrundelsen for kendelsens resultat anfører opmanden blandt andet, at  

 parterne var enige om, at tillidsmanden indtil marts 1987 skulle give  

 tilladelse til overarbejde ud over den i § 12, stk. 2 nævnte grænse, uanset  

 om arbejdet var afspadseringsfrit eller skulle afspadseres.
Ordlyden af § 12,  

 stk. 3 var ikke blevet ændret, og formodningen måtte derfor være for, at  

 bestemmelsens indhold var uændret, medmindre det af dens sammenhæng klart  

 fremgik, at det har været parternes hensigt at ændre dens indhold.
Det var  

 oplyst, at det ikke under forhandlingerne var drøftet eller nævnt, at  

 ændringen af stk. 2 skulle medføre en begrænsning af reglen i stk. 3.  

 Opmanden henviser endeligt til, at reglen i stk. 3 reelt vil være uden  

 selvstændigt indhold.
Klagerne har til støtte for deres påstande om bod anført, at det må være  

 uden betydning for spørgsmålet om bod, om Arbejdsretten straks træffer  

 afgørelse i sagen eller først henviser fortolkningsspørgsmål til faglig  

 voldgift.
Som begrundelse for, at der bør pålægges virksomheden bod, er  

 henvist til, at virksomheden i sommeren 1987 har erkendt at have overtrådt  

 reglerne om overarbejde.
Behandlingen af denne sag, der sluttedes med  

 erkendelsen på fællesmødet, må efter indholdet af fællesmødebegæringen have  

 omfattet mere end overtrædelse af § 12, stk. 2. Desuagtet har virksomheden  

 fortsat haft overarbejde i uændret omfang uden at indhente samtykke fra  

 tillidsmanden til overarbejde, der skulle afspadseres.
Hvad angår spørgsmålet om bod til Jernets Arbejdsgiverforening, har  

 klagerne anført, at baggrunden for, at § 12 blev ændret, var et ønske fra  

 arbejdsgiverne om at opnå en mere fleksibel ordning i anledning af  

 arbejdstidsnedsættelsen.
Der opnåedes enighed om, at der kunne udføres  

 afspadseringsfrit overarbejde i 12 timer, og fristen for afspadsering  

 udvidedes fra 3 til 6 måneder.
Derefter har arbejdsgiverne på egen hånd  

 ændret den fortolkning af § 12, stk. 3, som der indtil 1987 var enighed om,  

 og ved en usandsynlig fortolkning gennemført en indgribende ændring af  

 overarbejdsbestemmelserne, der medførte, at overarbejde har kunnet  

 gennemføres næsten ubegrænset i 1 1/2 år.
Indklagede har bestridt, at spørgsmålet om samtykke fra tillidsmanden  

 efter overenskomstens § 12, stk. 3 blev behandlet på fællesmødet den 6.  

 august 1987. Vedrørende spørgsmålet om bod til virksomheden har indklagede  

 anført, at der kun er sket et uvæsentligt brud på overenskomsten, og at der  

 har været rimelig fortolkningstvivl.
Indklagede har endelig henvist til, at  

 virksomheden handlede i overensstemmelse med arbejdsgiverforeningens  

 vejledning.
 Vedrørende spørgsmålet om bod til Jernets Arbejdsgiverforening har  

 indklagede anført, at der ved overenskomstfornyelsen i 1987 skete en ændring  

 af reglerne om overarbejde, hvilket førte til, at man ændrede fortolkningen  

 af § 12, stk. 3. Den ændrede fortolkning var ikke i sig selv urimelig, og  

 arbejdsgiverforeningen foreslog fortolkningen henvist til faglig voldgift, så  

 snart man blev bekendt med, at forbundet ikke var enigt i den ændrede  

 fortolkning.
 Arbejdsretten skal udtale:
 Det kan ikke på grundlag af de foreliggende oplysninger fastslås, at  

 arbejdsgiversiden på fællesmødet den 6. august 1987 skulle have erkendt, at  

 der efter overenskomstens § 12, stk. 3 krævedes aftale med tillidsmanden om  

 overarbejde, der skulle afspadseres.
 Afgørende for, om bod skal pålægges, når fortolkning af en overenskomst  

 underkendes, må efter arbejdsretlig praksis være, om vedkommende part må  

 antages at have været klar over, at fortolkningen var uholdbar eller dog må  

 antages at have udvist en sådan uagtsomhed, at bod vil være en rimelig  

 reaktion herpå.
 Da virksomheden har fortolket overenskomsten i overensstemmelse med  

 arbejdsgiverforeningens vejledning, findes der ikke grundlag for at pålægge  

 virksomheden bod.
Jernets Arbejdsgiverforening har efter ændringerne i § 12, stk. 2 i  

 vejledningen af sine medlemmer ændret fortolkningen af § 12, stk. 3 på en  

 sådan måde, at denne bestemmelse, hvori der ikke var foretaget ændringer,  

 blev uden reel betydning, og kravet om aftale med tillidsmanden bortfaldt.
En  

 så vidtgående ændring af den fortolkning, hvorom der hidtil havde været  

 enighed, har formodningen imod sig, og spørgsmålet havde ikke været rejst  

 under forudgående forhandlinger.
 Under disse omstændigheder finder Arbejdsretten, at bod er forskyldt.  

 Boden fastsættes til 100.000 kr.
 Sagens omkostninger til Arbejdsretten 2.000 kr. skal betales af  

 indklagede.
 T h i k e n d e s f o r r e t :
 De indklagede, Dansk Arbejdsgiverforening for Jernets Arbejdsgiverforening  

 for Ørskov Staalskibsværft A/S, Frederikshavn skal overholde gældende  

 overenskomst.
 Ørskov Staalskibsværft A/S frifindes for bod.
 Jernets Arbejdsgiverforening skal til klagerne Landsorganisationen i  

 Danmark for Dansk Metalarbejderforbund betale en bod på 100.000 kr.
Sagens omkostninger til Arbejdsretten 2.000 kr. skal betales af Jernets  

 Arbejdsgiverforening.
NOTER (* 1) Henvisninger: Per Jacobsen s.441 ff, s.625  

 f, Knud Illum s.286, K 88.350, K 88.353, K 88.192 (A 1988 s.129), K 87.387 (A  

 1988 s.85), K 87.285 (A 1988 s.77).
