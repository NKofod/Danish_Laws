 Vejledning vedrørende Veterinær-  

 og Fødevaredirektoratets bekendtgørelse nr. 184 af 23. marts  

 1998 om forbud mod anvendelse af visse hormoner m.v. til dyr og om kontrol i  

 besætninger.
 Bekendtgørelsen trådte i kraft 1. april 1998,  

 og den ophæver bekendtgørelse nr. 800 af 14. december 1989 om  

 forbud mod visse stoffer med hormonal virkning og mod stoffer med  

 thyreostatisk virkning.
Anledningen hertil er, at de tilgrundliggende  

 EF-direktiver er revideret, hvorved de hidtidige forbud og  

 begrænsninger er udstrakt til også at omfatte beta-agonister og  

 til også at gælde kaniner og akvakulturdyr.
Desuden er det  

 reviderede direktiv blevet væsentligt mere detaljeret ud fra  

 ønsket om at sikre en ensartet anvendelse i medlemslandene, med en  

 klarere afgrænsning mellem det lovlige og det ulovlige.
 Den danske lovgivning har dog også forud indeholdt  

 restriktioner vedrørende såvel beta-agonister som kaniner, og da  

 den danske tradition i det hele taget har været restriktiv, har kun  

 ganske få præparater været markedsført i Danmark.  

 Derfor giver de nye regler ikke væsentlige ændringer i  

 mulighederne for at anvende kønshormonelt virkende stoffer og  

 beta-agonister.
 Visse af bestemmelserne kommenteres nedenfor til belysning  

 dels af indholdet dels af baggrunden.
Vedrørende definitioner "Husdyr" (§ 1, stk. 1) omfatter de dyrearter,  

 som sædvanligvis anvendes til produktion af animalske levnedsmidler,  

 samt desuden pelsdyr, men ikke selskabsdyr.
 Uanset at heste i Danmark generelt holdes med andre  

 formål end kødproduktion, sker der slagtning i ikke ubetydeligt  

 omfang af danske heste både i Danmark og i udlandet, og derfor må  

 heste betragtes som dyr, hvis kød kan anvendes til  

 menneskeføde.
 "Veterinære lægemidler" omfatter  

 ifølge definitionen alene veterinærmedicinske specialiteter, der  

 i henhold til en tilladelse enten fra Lægemiddelstyrelsen eller Det  

 europæiske Lægemiddelagentur kan markedsføres i Danmark.  

 Dermed er hverken humanmedicinske specialiteter markedsført i  

 Danmark eller magistrelle præparater eller  

 veterinærmedicinske specialiteter markedsført i andre lande  

 omfattet.
Den undtagelsesbestemmelse i § 16 i bekendtgørelse  

 nr. 303 af 11. maj 1995 om lægemidler til veterinær brug, som i  

 særlige tilfælde giver dyrlægen adgang til at anvende  

 humane eller magistrelle præparater, gælder således ikke  

 for anvendelse til "husdyr" af præparater med indhold af de  

 her omhandlede stoffer.
Sådanne humane og magistrelle præparater  

 kan derfor ikke anvendes til "husdyr" uden tilladelse fra  

 Fødevaredirektoratet, mens lægemidler, der er registreret til  

 veterinær anvendelse i andre lande, ikke kan anvendes i Danmark uden  

 tilladelse fra såvel Lægemiddelstyrelsen som  

 Fødevaredirektoratet.
 For tiden er ingen "veterinære  

 lægemidler" med indhold af nævnte stoffer godkendt til  

 anvendelse på "husdyr" i Danmark.
Enhver anvendelse til husdyr af præparater med  

 androgen, gestagen eller østrogen virkning og af beta-agonister  

 kræver således tilladelse fra Fødevaredirektoratet.
For  

 præparater med ikke- dansk markedsføringstilladelse kræves  

 desuden tilladelse fra Lægemiddelstyrelsen.
Bekendtgørelsens forbudsbestemmelser gælder  

 dermed umiddelbart, hvorimod bekendtgørelsens bestemmelser om tilladt  

 terapeutisk/zooteknisk behandling kun gælder, såfremt - pågældende præparat måtte blive  

 tilladt markedsført i Danmark, eller - tilladelse er indhentet fra Fødevaredirektoratet  

 til brug af humane eller magistrelle præparater eller - tilladelse er indhentet fra Lægemiddelstyrelsen  

 til brug af udenlandsk registrerede præparater.
 Tilladelsen fra Lægemiddelstyrelsen vil ikke blive  

 givet uden forelæggelse for Fødevaredirektoratet, og de vil  

 dermed samtidig være udtryk for, at Fødevaredirektoratet har  

 tilladt anvendelsen.
 Der kan i sådanne tilladelser fastsættes  

 yderligere vilkår/begrænsninger for anvendelsen.
Vedrørende anvendelse Stilbener og thyreostatika i enhver form er som hidtil  

 totalt forbudt indført, markedsført og anvendt til dyr af  

 enhver art, (jf. § 2, stk. 1 og § 3, stk. 1). At forbudet også  

 omfatter selskabsdyr skyldes en formodning om, at risikoen for ulovlig brug  

 af stofferne mindskes, såfremt de slet ikke findes på markedet i  

 form af veterinære lægemidler.
 Andre stoffer med kønshormonel virkning  

 (østrogen, androgen og gestagen) samt beta-agonister er i henhold til  

 § 3, stk. 2 forbudt anvendt til husdyr med undtagelse af de i § 1,  

 stk. 3 nævnte terapeutiske og de i § 1, stk. 4 nævnte zootekniske  

 behandlinger på de i § 4 henholdsvis § 5 angivne betingelser.
Ifølge § 4, stk. 4 henholdsvis § 5, stk. 3 må  

 terapeutisk og zooteknisk behandling ikke foretages på "husdyr,  

 der holdes med henblik på produktion af kød eller  

 mælk". Da kreaturer i almindelighed holdes netop med henblik  

 herpå, kan teksten fortolkes sådan, at den forhindrer al  

 behandling af kreaturer.
Dette er ikke hensigten.
Bestemmelserne skal derimod  

 forhindre, at kreaturer behandles med henblik på at fremme  

 væksten, men under foregivende af, at der er tale om en begrundet  

 terapeutisk eller zooteknisk behandling.
Der skal således her - som i alle andre forhold -  

 foretages en omhyggelig og samvittighedsfuld faglig vurdering af behovet for  

 behandling.
For stude og for kalve, der opfedes med henblik på  

 slagtning, samt for udsætterkøer gives der ingen faglig  

 begrundelse for hverken terapeutisk eller zooteknisk behandling.
Enhver  

 anvendelse af midlerne til stude, fedekalve og udsætterkøer er  

 derfor udelukket.
 For kreaturer, der anvendes i avlen, kan en fagligt  

 begrundet behandling foretages, selvom dyrene må forventes at ende  

 deres dage på et slagteri.
 Tilsvarende gælder for andre dyrearter idet dog  

 fisk, der kønskonverteres i henhold til § 1, stk. 4, nr. 2,  

 ifølge § 5, stk. 2, nr. 4 ikke må anvendes til konsum.
Beta-agonister kan ikke anvendes til andre husdyrarter end  

 hest og her kun mod luftvejsproblemer og til vesvækkelse.
Direktivet  

 giver mulighed for at tillade beta-agonister anvendt til vesvækkelse  

 også hos køer, men af hensyn til risikoen for ulovlig anvendelse  

 har erhvervet ønsket, at muligheden ikke blev benyttet.
 Peroral efterbehandling af heste med beta-agonister  

 kan foretages af ejeren på dyrlægens ansvar, efter tilladelse fra  

 Fødevaredirektoratet (jf. § 4, stk. 2).
 Da der ofte vil være behov for, at efterbehandlingen  

 iværksættes straks efter den indledende behandling, er det ikke  

 altid muligt at afvente en tilladelse.
I sådanne tilfælde kan dyrlægen udlevere  

 Ventipulmin® granulat (16µ g Clenbuterol/g) i en mængde svarende  

 til højst 14 dages behandling af pågældende hest uden  

 forudgående tilladelse, men med efterfølgende orientering af  

 Fødevaredirektoratet.
Samtidig skal udleveres kopi af en udfyldt  

 anvisning (Form.
Clenbuterol 1/98) underskrevet af dyrlæge og ejer.  

 Hvis behandlingen skal foretages af ejer, skal teksten i kursiv om  

 træner/bruger udstreges.
Hvis behandlingen skal foretages af træner/bruger  

 skal denne ligeledes underskrive.
Der sondres ikke mellem træner og  

 bruger. "Træner/bruger" dækker således en person,  

 der er bemyndiget af ejer til at foretage behandlingen på ejers vegne  

 og ansvar, men med dyrlægens accept, idet behandlingen i sidste ende  

 sker under dyrlægens ansvar.
Dyrlægen beholder originaleksemplaret, og kopi  

 udleveres til ejer samt i givet fald til træner/bruger.
Desuden sendes  

 kopi til Fødevaredirektoratets 3. kontor senest ved udgangen af  

 pågældende måned.
 Ved behov for længerevarende behandling skal  

 tilladelse indhentes fra Fødevaredirektoratet ved hjælp af en  

 formular, som udfyldes af dyrlægen og underskrives af ejer samt i givet  

 fald af træner/bruger, og underskrives og indsendes af  

 dyrlægen.
 Efter at tilladelse er modtaget (i form af påtegnet  

 kopi af ansøgningen) kan dyrlægen foretage  

 udlevering/receptordination, idet der samtidig skal udleveres en udfyldt  

 anvisning.
 Tilladelsen er ikke tidsbegrænset, men den skal til  

 enhver tid svare til de faktiske forhold.
 Tilladelsen skal dermed fornyes på grundlag af en ny  

 ansøgning med ejers (og træners/brugers) underskrift, hvis  

 grundlaget ændres (flere/færre heste, ny træner/bruger  

 etc.).
 Ordinationsperioden kan max. andrage 3 måneder.  

 Før yderligere udlevering/receptordination skal den hidtidige  

 anvendelse og de hidtidige registreringer kontrolleres af dyrlægen, som  

 skal rapportere til kredsdyrlægen, hvis der er væsentlige fejl og  

 mangler.
Ansøgnings- og anvisningsblanketterne er under  

 udarbejdelse.
Bestilling kan afgives til Fødevaredirektoratets 3.  

 kontor, hvorefter formularerne vil blive fremsendt, så snart de  

 foreligger.
 Peroral behandling af heste med veterinære  

 lægemidler indeholdende allyltrenbolon kan foretages  af ejeren  

 på dyrlægens ansvar, men kun for særlige kategorier af  

 heste og ikke for sportsheste i almindelighed (jf. § 4, stk. 3 og § 1, stk.  

 3, nr. 3). De pågældende kategorier af heste er uanset forskellen  

 i formulering de samme som dem, der er nævnt i kommentarerne til § 7,  

 stk. 3.
 Det bemærkes, at § 1, stk. 3, nr. 3 er forkert  

 formuleret, idet allyltrenbolon har gestagen effekt og dermed kan anvendes  

 til brunstregulering, men at stoffets anaboliske effekt er så ringe, at  

 det ikke har nogen effekt mod muskelsvind.
 Dyrlægen skal journalisere de foretagne behandlinger  

 (jf. § 4, stk. 1, nr. 4 og § 5, stk. 1, nr. 4), og efter ordination til  

 kønskonvertering af fisk skal dyrlægen underrette  

 kredsdyrlægen.
 De behandlinger, som foretages af ejeren, skal registreres  

 af ejeren i den journal, som skal føres over behandlinger i  

 besætningen i henhold til § 6, stk. 1 i bekendtgørelse nr. 303  

 af 11. maj 1995 om lægemidler til veterinær brug.
 Ejeren bør dog ligeledes registrere de  

 behandlinger, som er foretaget af dyrlægen, således at dette kan  

 tjene som grundlag for den egenkontrol, som er omtalt i § 8, stk. 2.
 Bekendtgørelse nr. 303 forventes revideret om kort  

 tid blandt andet med henblik herpå.
Vedrørende omsætning af husdyr Dyr, der er behandlet ulovligt, må ikke findes i en  

 husdyrbedrift (§ 6, stk. 1) eller overdrages til andre (§ 7, stk. 1).
 Dyr, der er lovligt behandlet med et lægemiddel for  

 hvilket der gælder en tilbageholdelsestid, skal forblive i den bedrift,  

 hvor behandlingen er sket, indtil udløbet af tilbageholdelsestiden (§  

 6, stk. 2 og § 7, stk. 2).
 Dog kan særlige kategorier af heste, som er  

 behandlet med allyltrenbolon eller beta-agonister, handles og dermed flyttes  

 forinden, når de ledsages af en erklæring om behandlingen (§ 7,  

 stk. 3). De "kostbare heste", der kan behandles med allyltrenbolon,  

 og som vil kunne handles før udløbet af tilbageholdelsestiden  

 efter behandling med allyltrenbolon eller med beta-agonister omfatter heste,  

 der starter i væddeløb eller konkurrencer, cirkusheste samt  

 stambogsførte dyr, der anvendes til avl eller udstilling.
 Endvidere kan levende fisk flyttes efter tilladelse fra  

 Fødevaredirektoratet (§ 7, stk. 4).
 Bortset fra disse særlige tilfælde skal  

 dyreejeren stå inde for, at dyr, der afhændes, ikke er indgivet  

 forbudte stoffer eller i øvrigt er underkastet ulovlig behandling, og  

 at tilbageholdelsesperioden er udløbet for de dyr, som er underkastet  

 lovlig behandling, herunder behandling med andre typer af  

 veterinærmedicin.
 Kontrollen hermed påhviler ejeren og baseres navnlig  

 på den journal, som skal føres over behandlinger i  

 besætningen i henhold til § 6, stk. 1 i bekendtgørelse nr. 303  

 af 11. maj 1995 om lægemidler til veterinær brug, og på de  

 instruktioner om tilbageholdelsestider, som dyrlægen giver.
Kontrol og betaling Fødevaredirektoratet fører tilsyn med, at  

 bestemmelserne overholdes, dels ved kredsdyrlægernes besøg hos  

 dyrlæger og i besætninger dels ved laboratoriemæssig  

 undersøgelse af prøver udtaget enten i besætningerne  

 eller på slagterierne.
 Påvises ulovligheder foretages yderligere  

 undersøgelser, og mistænkte dyr kan forlanges mærket og  

 forbydes fjernet samt i givet fald forlanges aflivet og destrueret.
 Udgifterne ved undersøgelser og kontrol, som  

 skyldes ulovlige forhold, skal afholdes af ejeren.
 Det understreges, at der for straffebestemmelserne  

 gælder "objektivt ansvar", hvilket indebærer, at  

 overtrædelse af bekendtgørelsens regler kan straffes, selvom  

 overtrædelsen ikke kan betragtes som forsætlig eller uagtsom.
 Afslutningsvis bemærkes, at selvom det ikke  

 fremgår af bekendtgørelsen, kan der fortsat gives tilladelse  

 på særlige vilkår til videnskabelige forsøg.
 Veterinær- og Fødevaredirektoratets  

 vejledning nr. 147 af 2. juli 1998 vedrørende Veterinær- og  

 Fødevaredirektoratets bekendtgørelse nr. 184 af 23. marts 1998  

 om forbud mod anvendelse af visse hormoner m.v. til dyr og om kontrol i  

 besætninger ophæves samtidig hermed.
Fødevaredirektoratet, den 2. august  

 1999 Birte Broberg /Tina Werner Bennedsgaard Bilag 1 Anvisning vedrørende ejers efterbehandling af hest  

 med lægemidler indeholdende Clenbuterol Efter diagnosticering af akut behandlingskrævende  

 luftvejslidelse hos nedennævnte hest har undertegnede dyrlæge  

 d.d. udleveret:
Ventipulmin® granulat (Clenbuterol 16  

 µg/g) (mængde) til hesteejer:
(navn og adresse) til brug på dyrlægens ansvar ved ejers  

 behandling af hesten (navn) ved indgift gennem munden i indtil 14 dage på  

 følgende måde:
(mængde)			(gange/dag) Tilbageholdelsestiden før slagtning er: 60 dage Ejer og træner/bruger(1) er  

 instrueret om behandlingen og registreringen, som vil blive kontrolleret af  

 mig. der henvises til ejers og træner/brugers(1) erklæring (Dato)			(Dyrlægens navn,  

 adresse og aut.nr.)			(Dyrlægens underskrift) (1) Undertegnede er instrueret om ovennævnte behandling  

 og er indforstået med ·  

 	kun at foretage behandling af nævnte hest ·  

 	at foretage behandlingen på angivne måde ·  

 	for hver behandlingsdag at registrere dato og anvendt mængde for  

 hver hest ·  

 	at fremvise registreringerne på anmodning fra dyrlægen og  

 kredsdyrlægen ·  

 	at overholde tilbageholdelsestiden før eventuel slagtning ·  

 	ikke at overdrage præparatet til andre end medundertegnede  

 træner/bruger, som ejer med dyrlægens accept har bemyndiget til  

 at foretage behandlingen og registreringen på ejers vegne og på  

 ejers ansvar (1) ·  

 	at restbeholdningen beslaglægges og kredsdyrlægen orienteres,  

 såfremt medicinregistreringen er mangelfuld eller vilkårene i  

 øvrigt er overtrådt eller der på anden måde  

 opstår mistanke om ulovlig anvendelse af præparatet.
