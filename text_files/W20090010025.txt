 Skrivelse om, hvorvidt et medlem af en kommunalbestyrelse, der har modtaget bødeforlæg for overtrædelse af skattekontrollovens § 13, stk. 2, jf. stk. 1 er valgbar.
(Valgbarhedsnævnets skrivelse af 19. januar 2009 til et byråd) Ved fax af 19. december 2008 har byrådet i X Kommune i henhold til § 101, stk. 4, i lov om kommunale og regionale valg, indberettet til Valgbarhedsnævnet, at byrådsmedlem N.
N. har modtaget et bødeforelæg for overtrædelse af skattekontrollovens § 13, stk. 2, jf. stk. 1.
 Det fremgår af sagen, at pågældendes selvangivelse for indkomstårene 2005 og 2006 har været urigtige, idet pågældende undlod at selvangive fortjeneste ved salg af aktier.
Pågældende medregnede ikke i indkomståret 2005 fortjeneste ved salg af aktier ejet i mindre end 3 år på i alt 55.964 kr., samt fortjeneste ved salg af børsnoterede aktier ejet over 3 år på 17.575 kr.
Den samlede ikke selvangivne fortjeneste ved salg af aktier i 2005 udgjorde således 73.534 kr.
I indkomståret 2006 udgjorde ikke selvangivne fortjeneste ved salg af aktier ejet i mindre end 3 år 56.092 kr., hvoraf skal trækkes et tab på 1.981 kr.
Den samlede ikke selvangivne fortjeneste udgjorde således 54.111 kr. i 2006. Skatten af de regulerede selvangivne indkomster vedrørende disse forhold udgjorde i alt 41.207 kr.
 Efter skattemyndighedernes opfattelse har pågældende handlet groft uagtsomt ved at indgive urigtig selvangivelse, hvilket er en overtrædelse af skattekontrollovens § 13, stk. 2, jf. stk. 1.
 Forseelsen er straffet med en bøde på 20.000 kr.
 I den anledning skal man meddele, at Valgbarhedsnævnet finder, at den begåede handling  uanset de krav, der må stilles til personer, der beklæder hverv som medlem af kommunale råd  ikke i almindeligt omdømme gør den pågældende uværdig til at være medlem af kommunale råd, jf. den kommunale og regionale valglovs § 4.
 Den pågældende må derfor anses for valgbar.
