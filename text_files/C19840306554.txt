Til arbejdsformidlingskontorerne og AF's personaleorganisationer Hermed fremsendes til orientering en afskrift af en skrivelse som  

 arbejdsdirektoratet den 21. november 1983 har sendt som svar i en sag om en  

 erhvervsvejleders adgang til at udtale sig til pressen.
 Da orienteringen først og fremmest sker på grund af sagens principielle  

 interesse, har man ikke fundet grund til i afskriften at oplyse navnene på de  

 implicerede parter.
 P.D.V.
Else Marie Kjerkegaard kontorchef Ved skrivelse af 2. august 1983 har De bedt om arbejdsdirektoratets  

 vurdering af om erhvervsvejleder Y's udtalelser til X Amtsblad, som de er  

 gengivet i bladet den 1. august 1983, er i overensstemmelse med  

 arbejdsformidlingskontorernes rådgivende funktion.
 De bemærker samtidig at Y, efter Deres vurdering, driver  

 undervisningspolitik i en grad der er uforenelig med hans stillings neutrale  

 karakter, og ønsker direktoratets udtalelse om hvorvidt de i artiklen  

 refererede synspunkter er i overensstemmelse med erhvervsvejledernes og  

 arbejdsformidlingskontorernes beføjelser og kompetence.
Ifølge artiklen, som De har vedlagt Deres skrivelse, har Y bl.a. udtalt at  

 X amt bør satse på at få flere unge i gymnasiet, hvis amtets unge skal have  

 samme muligheder for at få del i de videregående uddannelser.
Han peger  

 samtidig på at man bør ændre de traditionelle uddannelsesmønstre hvis ikke de  

 unge i højere grad end i andre amter skal uddanne sig til arbejdsløshed, fx  

 ved at gå på efg på handelsskole, med efterfølgende meget dårlige  

 beskæftigelsesmuligheder, at fremtidens teknologiske samfund kræver almen  

 uddannelse, og at ikke mindst de unge piger skal tænke sig grundigt om inden  

 de pr. tradition vælger at gå på handelsskolen.
 Overfor disse udtalelser peger De i Deres skrivelse på at 40% af en  

 efg-årgang på X Handelsskole fortsætter på kursus til Højere Handelseksamen,  

 som udover den erhvervsmæssige kompetence giver den samme studiekompetence  

 som studentereksamen, og at efg-basisåret på handelsskolen, udover den  

 erhvervskompetence det giver, i stadig højere grad bliver brugt som adgang  

 til mange uddannelser, og De konstaterer at disse forhold ikke nævnes i  

 artiklen.
 Til Y's udtalelser om pigernes særlige forhold bemærker De at der  

 »langes ud efter pigerne, der åbenbart ikke tænker sig om«.
Direktoratet har bedt arbejdsformidlingen i X udtale sig om Deres  

 henvendelse.
I en skrivelse af 24. august 1983 bemærker  

 arbejdsformidlingskontoret bl.a. at erhvervsvejlederne i deres virksomhed bør  

 være fremtidsorienterede og gøre rede for udsigterne for uddannelse og  

 beskæftigelse.
Man oplyser at kontoret tidligere, efter aftale med  

 handelsskolen, har fået nedsat en arbejdsgruppe med henblik på koordination  

 af indsatsen for de lære- og praktiksøgende, og at man vil tage sagen op til  

 drøftelse der.
 Således foranlediget skal man meddele at arbejdsdirektoratet anser det for  

 en af arbejdsformidlingens væsentligste opgaver at orientere om  

 uddannelsesforhold i relation til fremtidige beskæftigelsesmuligheder, uanset  

 den usikkerhed og de forbehold der i større eller mindre grad må være  

 forbundet med en sådan orientering.
Direktoratet finder det endvidere både naturligt og ønskeligt at  

 arbejdsformidlingens medarbejdere gennem deltagelse i den offentlige debat er  

 med til at gøre opmærksom på og kaste lys over problemer på uddannelses- og  

 arbejdsmarkedsområderne.
Medarbejderne kan her ikke være udelukkede fra at  

 komme med personlige vurderinger.
 I den foreliggende sag må det anses for velbegrundet at Y peger på  

 forskelle i uddannelsesmønstret mellem X amt og en række andre amter i  

 landet, og gør opmærksom på mulige beskæftigelsesmæssige konsekvenser,  

 herunder særligt for unge kvinders vedkommende.
 De uddannelsespolitiske konsekvenser Y peger på som ønskelige, må  

 direktoratet opfatte som et personligt debatoplæg på et område hvor  

 arbejdsformidlingen ikke kan have officielle synspunkter.
 Direktoratet finder ikke at Y med sin personlige vurdering er gået ud over  

 hvad der kan anses for foreneligt med hans stilling, men det ville have været  

 hensigtsmæssigt om det i artiklen var blevet markeret at der ikke var tale om  

 et officielt standpunkt.
 Direktoratet har imidlertid ved vurderingen af sagen taget i betragtning  

 at artiklen ikke er skrevet af Y, men af en journalist på grundlag af et  

 interview med ham.
Det kan derfor ikke forventes at artiklen er så udtømmende og afbalanceret  

 som man måske ideelt kunne ønske.
Som dagbladenes arbejdsform formentlig må  

 være, kunne det forekomme naturligt om man fx fra handelsskolens side havde  

 afhjulpet mangler i artiklen ved at komme med et supplerende indlæg i bladet.
 I øvrigt finder direktoratet det hensigtsmæssigt at man, som oplyst i  

 arbejdsformidlingskontorets skrivelse, tager sagen op til drøftelse i  

 arbejdsgruppen om de lære- og praktikpladssøgende, og her får fjernet  

 eventuelle uklarheder og misforståelser.
 P.D.V.
