Fremsat den 29. marts 2017 af Karsten Hønge (SF), Jacob Mark (SF), Kim Christiansen (DF) og Claus Kvist Hansen (DF) Forslag til folketingsbeslutning om bekæmpelse af social dumping i transportsektoren Folketinget pålægger regeringen at gennemføre følgende initiativer for at sikre danske løn- og arbejdsvilkår i transportsektoren:
  Stramning af kravene til at opnå ret til cabotagekørsel i Danmark.
  Indførelse af permanente nummerpladescannere ved grænsen og på udvalgte transportknudepunkter.
  Højere bøder til speditører og vognmænd for deres chaufførers overtrædelser af køre- og hviletidsbestemmelserne.
  Indførelse af tidsbegrænset parkering på højst 25 timer på rastepladser.
  Klampning af hele det pågældende vogntog, så trækker og trailer/anhænger kun udleveres, når bøden er betalt eller uregelmæssigheden er bragt i orden.
  Registrering i RUT-registeret af alle udenlandske transportører som transporterer gods i Danmark.
  Ophævelse af Rådets direktiv 92/106/EØF om indførelse af fælles regler for visse former for kombineret godstransport mellem medlemsstaterne  det såkaldte kombi-direktiv  så kørsel til og fra havn/station på hjemlandets løn- og arbejdsvilkår fjernes.
Bemærkninger til forslaget Transportbranchen er særlig udsat for social dumping fra bl.a. udenlandske chauffører, der kører rundt til langt ringere arbejds- og lønvilkår end danske chauffører.
Danske chauffører bliver dermed udkonkurreret på arbejdsmarkedet gennem ulige konkurrencevilkår.
Hvis ikke der handles politisk og sættes ind over for social dumping i transportsektoren, vil danske vognmænd blive udkonkurreret.
 Fra 2008 til 2012 blev antallet af danske lastbilchauffører reduceret med 4.000. Godskørslen er efterfølgende vokset igen og er tilbage på niveauet før krisen, men antallet af chauffører er ikke fulgt med og er fortsat på næsten samme niveau som lige før finanskrisen (Danmarks Statistik, Statistikbanken, RAS300: Beskæftigede (ultimo november) efter branche (DB07), socioøkonomisk status, alder og køn, (49003) fragtvognmænd og rørtransport).
Bekæmpelse af social dumping i et marked med varernes frie bevægelighed er vigtig for at sikre konkurrence på lige vilkår.
Derfor er det nødvendigt at styrke kontrollen, skærpe sanktionerne for overtrædelser og præcisere reglerne.
SF og DF foreslår derfor at pålægge regeringen at gennemføre følgende:
Mere præcis definition af cabotagekørsel Udenlandske chauffører må ikke kunne køre over grænsen med et par tomme paller eller blomsterbure og opnå ret til at køre ture i Danmark.
De nuværende regler giver mulighed for systematisk misbrug af cabotagereglerne.
Vi skal derfor fra dansk side stramme reglerne om, hvornår en kørsel giver adgang til at køre i Danmark, således at en udenlandsk lastbil, som krydser grænsen uden at transportere reelle varer, ikke får adgang til cabotagekørsel.
Regeringen bør prøve sagen ved EU-Domstolen om nødvendigt.
Permanente nummerpladescannere ved grænser og udvalgte transportknudepunkter Nummerpladescannere skal gøres til et permanent redskab ved de danske grænser og ved udvalgte trafikknudepunkter for at kontrollere udenlandske lastbiler.
Systemet vil kunne anvendes til at kontrollere ulovlig cabotagekørsel, forhindre systematisk misbrug af cabotagereglerne og sikre, at udenlandske lastbiler betaler den lovpligtige vejafgift  den såkaldte Eurovignette.
Høje bøder for overtrædelse af køre- og hviletidsreglerne og indførelse af tidsbegrænset parkering på højst 25 timer på rastepladser Politiet skal kontrollere, hvorvidt overnattende udenlandske lastbiler på veje og rastepladser overholder køre- og hviletidsbestemmelserne, idet alene daglige hviletider og reducerede ugentlige hviletider må finde sted i køretøjerne (Europa-Parlamentets og Rådets forordning (EF) nr. 561/2006). I dag er problemet, at lastbiler med udenlandske nummerplader opholder sig i dagevis på rastepladser, som kun er beregnede til korte ophold.
Der skal indføres bøder for overtrædelse af reglerne på niveau med bøderne i Frankrig og Belgien på op til 30.000 euro til de speditører og vognmænd, som er ansvarlige for, at chaufføren overtræder reglerne.
Indtægter fra bøderne skal bruges til at finansiere øget kontrol med, at reglerne overholdes.
Pligt til registrering i RUT-registeret Udenlandske transportører af gods eller passagerer bør ikke være undtaget fra at skulle registrere sig i Registeret for Udenlandske Tjenesteydere (RUT), hvis de foretager kørsel i Danmark.
En registrering i RUT-registeret vil kunne spille sammen med den øvrige kontrol af cabotagekørslen, herunder brugen af nummerpladescannere, og således bidrage til at sikre, at ulovlig cabotagekørsel lettere opdages.
Øget brug af klampning med tilbageholdelse af trækker og trailer/anhænger, til bøden er betalt Tilbageholdelse af lastbilens trækker og trailer/anhænger, som kan plomberes for at forhindre adgang til lasten, skal bruges langt oftere, således at udenlandske vognmænd ikke blot sætter lasten ind i en ny lastbil uden at betale bøden.
Trækkeren m.v. skal herefter først udleveres, når den pågældende bøde er betalt, eller når uregelmæssighederne er bragt i orden.
Det er et effektivt tiltag, som også vil presse modtageren af varerne til at tage ansvar for at handle med lovlydige og ordentlige leverandører.
Elektroniske fragtbreve Elektroniske fragtbreve skal fremover kunne anvendes af politiet og toldmyndighederne til vejsidekontrol af tunge køretøjer og cabotagekørsel.
Elektroniske fragtbreve skal dermed ikke kun bruges til at regulere en række elementer i retsforholdet mellem parterne i en fragtaftale.
Anvendelse af elektronisk fragtbrev til vejsidekontrol vil gøre det lettere at afsløre svindel med fragtbreve og vil dermed være af central betydning for kontrollen med, om en landevejstransport er lovlig.
Ophævelse af Rådets direktiv 92/106/EØF (kombi-direktivet) Den type af lastbiltransport som kaldes kombineret trafik, og som har hjemmel i kombi-direktivet, er ikke underlagt markedsmæssige begrænsninger, hvilket betyder, at sådanne lastbiltransporter i ubegrænset omfang kan foregå internt i et EU-medlemsland, uden at der eksempelvis er krav om danske løn- og arbejdsvilkår.
Kombineret trafik udgør derfor et smuthul uden om cabotagereglerne for lastbiltransport.
Regeringen pålægges at arbejde for i EU-regi at få lukket dette smuthul ved at ophæve kombi-direktivet.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om bekæmpelse af social dumping i transportsektoren.
(Beslutningsforslag nr.
B 103) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
