Bekendtgørelse om visse regler om folkeskolens prøver i prøveterminen maj-juni 2022, sygeprøver m.v. i forlængelse heraf og andre midlertidige foranstaltninger som led i forebyggelsen og afhjælpningen i forbindelse med covid-19 I medfør af § 12, stk. 3, 2. pkt., i lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, jf. lovbekendtgørelse nr. 67 af 17. januar 2022, fastsættes efter bemyndigelse i henhold til § 1, nr. 27, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Anvendelsesområde § 1. Bekendtgørelsen gælder for folkeskolens prøver i prøveterminen maj-juni 2022 og sygeprøver m.v. i forlængelse heraf.
Stk. 2. Reglerne i §§ 2-7 fraviger og supplerer bestemmelser i lovgivningen på børne- og undervisningsområdet om folkeskolens prøver og optagelse på gymnasiale uddannelser.
Formålet hermed er at sikre elevernes gennemførelse og afslutning af grundskolen under de helt ekstraordinære forhold som følge af foranstaltningerne efter loven og forebyggelsen og afhjælpningen i samfundet i forbindelse med covid-19.
Prøver, der afholdes eller aflyses i prøveterminen maj-juni 2022 § 2. For elever i grundskolen afholdes de af folkeskolens prøver i prøveterminen maj-juni 2022, der følger af stk. 2-4. Alle øvrige af folkeskolens prøver aflyses.
 Stk. 2. For en elev i grundskolens 9. klasse afholdes følgende af folkeskolens 9.-klasseprøver:
 1) Skriftlig prøve i dansk (retskrivning, læsning og skriftlig fremstilling).
 2) Skriftlig prøve i matematik (uden hjælpemidler og med hjælpemidler).
 3) Mundtlig prøve i dansk.
 4) Mundtlig prøve i engelsk.
 Stk. 3. For en elev i 10. klasse afholdes følgende prøver, såfremt eleven har indstillet sig til den eller de pågældende prøver:
 1) 9. - eller 10.-klasseprøve i skriftlig dansk.
 2) 9. - eller 10.-klasseprøve i skriftlig matematik.
 3) 9. - eller 10.-klasseprøve i mundtlig dansk.
 4) 10.-klasseprøve i mundtlig matematik.
 Stk. 4. For en elev i grundskolens 8. og 9. klasse afholdes følgende frivillige prøver, såfremt eleven er tilmeldt den eller de pågældende prøver:
 1) Frivillig prøve i praktiske/musiske valgfag, jf. § 8, stk. 2, i bekendtgørelse om folkeskolens prøver.
 2) Frivillig prøve i valgfagene tysk og fransk, jf. § 9 i bekendtgørelse om folkeskolens prøver.
Midlertidig mulighed for fleksibilitet ved mundtlige prøver § 3. Ved en mundtlig prøve har den enkelte skoles leder muligheder for fleksibilitet i forbindelse med prøven, jf. stk. 2-4.
Stk. 2. Skolen formulerer ikke prøvespørgsmål til de dele af faget, hvori der har været planlagt undervisning, hvis dette efter skolens leders faglige og pædagogiske vurdering er begrundet i karakteren og omfanget af den undervisning, som faktisk er gennemført som følge af smittesituationen med covid-19 og de afledte virkninger heraf, herunder fx hvori der alene er givet nødundervisning uden fysisk fremmøde.
Det er en betingelse, at det fremgår af opgivelsen for det enkelte fag, jf. bilag 1 og 2 til bekendtgørelse om folkeskolens prøver, hvilke dele af opgivelsen, der udelades af prøvegrundlaget, og som eksaminator og censor derfor ikke kan afprøve eleverne i ved prøven.
Stk. 3. Såfremt skolen undlader at formulere prøvespørgsmål i dele af faget, jf. stk. 2, skal skolen forud for prøvens afholdelse offentliggøre opgivelsen for det pågældende fag på skolens hjemmeside, hvoraf det fremgår, hvilke dele af opgivelsen, der er udeladt af prøvegrundlaget.
Skolen skal sørge for, at de oplysninger, som den offentliggør efter reglen i 1. pkt., er offentligt tilgængelige på skolens hjemmeside indtil den 30. juni 2022.
 Stk. 4. Skolens leder kan træffe beslutning om at skifte prøveform ved 9.-klasseprøven i mundtlig dansk og 10.-klasseprøven i mundtlig matematik, så den ændres fra prøveform A til prøveform B og omvendt, hvis det konkret vurderes, at denne prøveform passer bedre til den gennemførte undervisning.
Ophøjelse af den sidste standpunktskarakter til prøvekarakter § 4. Skolen giver den sidste standpunktskarakter i fag, som er afsluttende for eleven (afsluttende fag), på følgende tidspunkter:
 1) I fag eller i den del af et fag (mundtlig eller skriftlig), som eleven skal til prøve i, afgives den sidste standpunktskarakter forud for prøven og senest den 3. juni 2022.
 2) I fag eller den del af et fag (mundtlig eller skriftlig), som eleven ikke skal til prøve i, afgives den sidste standpunktskarakter tidligst den 1. juni og senest den 3. juni 2022.
 3) I 8. klasse afgives den sidste standpunktskarakter senest den 15. juni 2022.
 Stk. 2. Den sidste standpunktskarakter efter stk. 1 gives ud fra en helhedsvurdering på baggrund af lærernes kendskab til elevens faglige niveau i den daglige undervisning, herunder eventuel nødundervisning, og i øvrigt efter de almindelige regler herom.
 Stk. 3. Hvis en eller flere af elevens prøver er aflyst efter § 2, stk. 1, 2. pkt., træder den sidste standpunktskarakter i faget i stedet for den karakter, som skulle have været givet ved den aflyste prøve, og er dermed ophøjet til prøvekarakter, jf. dog stk. 5.
 Stk. 4. Hvis eleven ved aflæggelse af en prøve, jf. § 2, stk. 2-4, opnår en lavere karakter end den sidste standpunkts- karakter, jf. stk. 1, nr. 1, ophøjes den sidste standpunktskarakter til prøvekarakter i det pågældende fag eller den pågældende del af et fag.
 Stk. 5. Et simpelt gennemsnit af de sidste standpunktskarakterer i fagene fysik/kemi, biologi og geografi træder i stedet for den karakter, der skulle have været givet ved folkeskolens fælles prøve i fysik/kemi, biologi og geografi, og er derved ophøjet til prøvekarakter. § 16 i bekendtgørelse om karakterskala og anden bedømmelse finder tilsvarende anvendelse ved fastsættelse af standpunktskarakterer efter 1. pkt.
 Stk. 6. En karakter, der, jf. stk. 3-5, er ophøjet til eller træder i stedet for en prøvekarakter, indgår som en almindelig prøvekarakter på de eksamensbeviser og prøvebeviser, som skolen udsteder efter de almindelige regler herom.
 Uddannelsesparathedsvurdering m.v.
§ 5. Til brug for uddannelsesparathedsvurderingen for elever i 9. og 10. klasse ajourfører skolen senest den 3. juni 2022 ændringer i de personlige, sociale og praksisfaglige forudsætninger i optagelse.dk.
Skolen indberetter senest den 3. juni 2022 tillige elevernes faglige forudsætninger i optagelse.dk.
Stk. 2. Kommunalbestyrelsen foretager på baggrund af indberetninger efter stk. 1 en helhedsvurdering af elevens uddannelsesparathed, såfremt eleven ikke lever op til de personlige eller sociale forudsætninger.
Helhedsvurderingen foretages senest den 8. juni 2022 via optagelse.dk.
 Stk. 3. På skoler, der selv forestår vejledningen, skal helhedsvurderingen foretages samtidigt med indberetningen den 3. juni 2022, jf. stk. 1.
 Stk. 4. Hvis en elev på en skole, der er omfattet af stk. 3, vurderes ikke-uddannelsesparat, skal skolen straks sende uddannelsesparathedsvurderingen til kommunalbestyrelsen i elevens hjemkommune, der senest den 8. juni 2022 foretager en fornyet helhedsvurdering af, om eleven er uddannelsesparat til den ønskede uddannelse.
Optagelse af ansøgere på gymnasiale uddannelser § 6. Aflysningen af prøver efter § 2, stk. 1, 2. pkt., er ikke til hinder for, at en ansøger kan opnå retskrav på optagelse på en gymnasial uddannelse, hvis ansøgeren i øvrigt opfylder forudsætningerne i lov om de gymnasiale uddannelser for at have retskrav på optagelse på den pågældende uddannelse.
Sygeprøver m.v. i forlængelse af prøveterminen maj-juni 2022 § 7. Reglerne i § 3 og § 4, stk. 4, gælder ligeledes ved afholdelse af prøver frem til og med prøveterminen december-januar 2022/23 for elever, der har været forhindret i at gennemføre en prøve i prøveterminen maj-juni 2022 på grund af sygdom, udeblivelse eller bortvisning, samt for elever, der i forlængelse af prøveterminen maj-juni 2022 skal til en omprøve.
 Ikrafttræden m.v.
 § 8. Bekendtgørelsen træder i kraft den 1. april 2022.
