Beretning afgivet af Uddannelsesudvalget den  

 30. maj 2000 Beretning over Forslag til folketingsbeslutning om pulje til  

 udvikling af økologiske uddannelser [af Søren Kolstrup (EL) m.fl.] Udvalget har behandlet beslutningsforslaget i nogle  

 møder.
Udvalget har noteret sig undervisningsministerens tilsagn  

 om at ville bidrage til, at de eksisterende uddannelser og institutioner i  

 højere grad inddrager miljø, bæredygtighed og  

 økologi i undervisningen.
Der er således tale om at styrke  

 udviklingen i forlængelse af kampagnen om »grønt islæt« i uddannelserne.
Med udgangspunkt i at der er rum til fortsat udvikling af  

 den økologiske dimension inden for det gældende regelsæt,  

 har undervisningsministeren tillige givet tilsagn om at videreføre  

 dialogen i ministeriets rådgivningssystem.
Der vil f.eks. blive  

 fokuseret på emnet i en forpligtende dialog med de faglige udvalg om de  

 nye bekendtgørelser i forbindelse med erhvervsuddannelsesreformen.
En  

 lignende dialog vil blive ført med rådgivningssystemet inden for  

 ministeriets voksen- og efteruddannelser.
 Yderligere har undervisningsministeren givet tilsagn om,  

 at ministeriet ved prioriteringen af kommende ansøgninger om  

 forsøgs- og udviklingsprojekter inden for de erhvervsrettede  

 uddannelser vil lægge vægt på projekternes  

 miljømæssige bæredygtighed og økologiske dimension  

 som en af de udslagsgivende faktorer.
 Et flertal (udvalget med undtagelse af Venstres  

 medlemmer) kan tiltræde undervisningsministerens tilsagn.
Et mindretal (Venstres medlemmer af udvalget)  

 finder, at ideen om yderligere at integrere den økologiske ideologi i  

 eksisterende såvel som nye uddannelsesforløb er inderlig  

 overflødig.
I stedet bør bæredygtighedsbegrebet nyde  

 fremme.
 Bæredygtighedsbegrebet er bredt politisk accepteret.  

 Det tager udgangspunkt i en afbalancering af økonomiske, sociale og  

 miljømæssige overvejelser, hvilket giver et helhedssyn på  

 de berørte emner i undervisningen.
 Bæredygtighedsbegrebet, som indarbejdes i  

 sektorpolitikkerne, bør med samme selvfølge indgå i  

 såvel eksisterende som fremtidige uddannelser, hvor det måtte  

 være relevant.
 Da ministerens tilsagn i udstrakt grad fokuserer på  

 snævre øko-ideologiske interesser og for lidt på  

 helhedstænkning i forhold til økonomi og sociale forhold, kan  

 Venstre ikke tilslutte sig undervisningsministerens tilsagn.
