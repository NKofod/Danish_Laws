Cirkulæreskrivelse om forbud mod markedsføring mv. samt indførsel og udførsel af skind og skindprodukter fra hunde og katte (Til politi og anklagemyndighed) 1. Folketinget vedtog den 30. april 2008 justitsministerens forslag til lov om ændring af lov om forbud mod erhvervsmæssig indførsel og produktion af samt handel med skind og skindprodukter fra hunde og katte.
Loven (lov nr. 314 af 30. april 2008) trådte i kraft den 31. december 2008, jf. lovens § 2.
 Lovforslaget indeholder de ændringer, som er nødvendige som følge af Europa-Parlamentets og Rådets forordning (EF) nr. 1523/2007 om forbud mod markedsføring og indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår.
 2. Forordningen regulerer alene markedsføring mv. af pelsskind (dvs. skind, der er besat med hår) og pelsskindsprodukter fra hunde og katte, mens markedsføring mv. af andre skind fra hunde og katte fortsat reguleres i national ret, jf. nærmere nedenfor under pkt. 3.
Det følger af forordningens artikel 3, at det er forbudt i EU at markedsføre og indføre pelsskind fra hunde og katte eller produkter, hvori sådanne pelsskind indgår.
Endvidere følger det af artikel 3, at det er forbudt at udføre de omtalte pelsskind og pelsskindsprodukter fra EU.
Udtrykket markedsføring omfatter salg, herunder udbud til salg, og distribution af hunde- og kattepelsskind eller et produkt, hvori sådanne pelsskind indgår.
Endvidere omfatter udtrykket markedsføring besiddelse af de pågældende pelsskind og pelsskindsprodukter med henblik på salg, herunder udbud til salg, og distribution.
Ved indførsel forstås det forhold, at hunde- eller kattepelsskind bringes ind i EU, hvor de overgår til fri omsætning og dermed får status af fællesskabsvarer.
Forbuddet gælder ikke for indførsel, som finder sted lejlighedsvist, og som kun består af varer til den rejsendes eller dennes families personlige brug, eller varer, der er beregnet som gaver.
Forbuddet omfatter heller ikke hunde- og kattepelsskind, der befinder sig i transit på Fællesskabets område.
 I forordningen defineres udførsel som den procedure, der tillader, at fællesskabsvarer føres ud af Fællesskabets toldområde.
3. Som anført ovenfor regulerer forordningen alene markedsføring mv. af pelsskind og pelsskindsprodukter fra hunde og katte.
Det gældende danske forbud mod handel mv. med andre skind og skindprodukter fra hunde og katte er derfor opretholdt ved siden af forordningens forbud, jf. lovens § 1, stk. 1.
 Det danske forbud omfatter erhvervsmæssig indførsel og produktion af samt handel med andre skind (dvs. skind, der ikke er besat med hår) fra hunde og katte.
Der er alene tale om indførsel, hvis varerne bringes ind i landet, hvorimod transport inden for rigets grænser, herunder fra Grønland til Danmark, ikke er omfattet.
Det vil derimod være forbudt erhvervsmæssigt at afsætte sådanne varer i Danmark.
Produktion af skind og skindprodukter omfatter opdræt, hold og aflivning af hunde og katte, når formålet er erhvervsmæssig skindproduktion.
Herudover er bl.a. den videre forarbejdning af hunde og katteskind og endelig fremstilling af produkter, hvori sådanne skind indgår, omfattet.
 Handel med de nævnte skind og produkter omfatter såvel salg som køb og bytte.
Kun den erhvervsmæssige indførsel, produktion og handel er omfattet af forbuddet.
Private vil således lovligt kunne f.eks. indføre og forarbejde de nævnte skind og produkter.
Om en indførsel mv. må anses som erhvervsmæssig, beror på en samlet vurdering.
Der kan heri bl.a. indgå, om der er tilsigtet en fortjeneste, ligesom der kan lægges vægt på, hvilket omfang virksomheden har, og om den i øvrigt har en mere systematisk karakter.
Der vil kunne foreligge et erhvervsmæssigt forhold, selv om der ikke er tale om den pågældendes hovederhverv.
Det kan f.eks. efter omstændighederne være tilfældet, hvis en person under ferieophold i udlandet indkøber partier af skind med henblik på videresalg til fortjeneste i Danmark.
4. Såvel forordningens forbud som det danske forbud omfatter skind fra hunde (Canis lupus familiaris) og katte (Felis silvestris) uanset race.
Dyrets artsbetegnelse er afgørende.
Det er således uden betydning, om der er tale om kæledyr eller herreløse hunde eller katte.
Det er endvidere uden betydning, om skindet stammer fra dyr, som er opdrættet med henblik på skindproduktion, ligesom der ikke sondres mellem, om dyret er afgået ved en naturlig død eller er blevet aflivet.
Forbuddene omfatter de nævnte skind og produkter, hvori sådanne skind indgår.
Det er således uden betydning, om der er tale om hele skind eller stykker af skind, og om skindene er rå eller forarbejdede.
Produkter, hvori sådanne varer indgår, omfatter også varer med selv små skinddetaljer, f.eks. som besætning på beklædningsgenstande, nøgleringe og legetøjsfigurer.
 5. Til brug for en konkret straffesag vil der med henblik på en nærmere undersøgelse af, om et skind stammer fra en hund eller kat, bl.a. kunne indhentes sagkyndig bistand fra:
Københavns Universitet Institut for Basal Husdyr- og Veterinærvidenskab Grønnegårdsvej 7 1870 Frederiksberg C eller Københavns Universitet Zoologisk Museum Universitetsparken 15 2100 København Ø De sagkyndige vil skulle honoreres efter regning.
Justitsministeriet forventer, at udgiften til en sagkyndig undersøgelse af skindene normalt ikke vil overstige 5.500 kr.
Det må endvidere påregnes, at en sagkyndig undersøgelse af skindene normalt vil tage ca. 1-2 uger.
 6. Denne cirkulæreskrivelse træder i stedet for Justitsministeriets cirkulæreskrivelse af 3. november 2003 til samtlige politimestre og politidirektøren i København om lov om forbud mod erhvervsmæssig indførsel og produktion af samt handel med skind og skindprodukter fra hunde og katte.
