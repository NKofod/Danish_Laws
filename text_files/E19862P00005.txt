1. Indtægter, der træder i stedet for erhvervsindtægter 2. Ydelser efter de sociale pensionslove 3. Underholdsydelser, legater m.v.
4. Gaver, hædersgaver og gevinster 5. Formueafkast 1. Indtægter, der træder i stedet for erhvervsindtægter 1.1. Arbejdsløshedsdagpenge, sygeløn og sygedagpenge Arbejdsløshedsdagpenge, strejke- og lockoutunderstøttelse, samt ydelser fra faglige sammenslutninger o.lign. er almindelig skattepligtig indkomst, jfr.
SL § 4, stk. 1c og LL § 14, stk. 7.
Det samme gælder sygeløn og sygedagpenge samt eventuelle dagpenge i tilfælde af tilskadekomst eller ulykke.
Beløb, der modtages fra sygesikringen eller sygeforsikring til erstatning for positive udgifter i anledning af sygdommen - i modsætning til erstatning for tab af erhvervsindtægt som følge af sygdommen (dagpenge) - er derimod ikke skattepligtige, jfr.
 l.o.s.r. 1929.78, lsr. 1942.117 og 1950.12.
Dagpengeordningen går i hovedtræk ud på, at lønmodtagere i sygdomstilfælde i en kortere periode afhængig af forskellige i loven indeholdte betingelser får udbetalt dagpenge fra arbejdsgiveren, hvorefter udbetalingen overgår til socialforvaltningen.
I visse tilfælde, bl.a. afhængig af ansættelsesforholdets længde, sker udbetalingen straks fra de sociale myndigheder.
Arbejdsgiveren har visse muligheder for at opnå refusion af de beløb, han udbetaler.
Dagpenge i arbejdsgiverperioden sidestilles med løn ved beregning af lønmodtagerfradraget.
Ifølge § 13 i lov om arbejdsformidling og arbejdsløshedsforsikring kan arbejdsformidlingen yde »mobilitetsfremmende ydelser«.
Reglerne omfatter rejsehjælp, flyttehjælp, tilskud til merudgifter ved dobbelt husførelse, bolighjælp, starthjælp og etableringshjælp.
Alle disse ydelser er skattepligtig indkomst, og begrunder ikke i sig selv noget fradrag i indkomsten, jfr.
 skd.66.257 og lsr.1983.161.
1.2. Offentlige understøttelser 1.2.1. Sociale ydelser Behovsbestemte ydelser, der af offentlige myndigheder og institutioner udredes i henhold til lov om social bistand medregnes ikke til den skattepligtige indkomst, jfr.
LL § 7, litra j.
Nedsættelse af personfradraget Som et modstykke til skattefriheden sker der ved beskatningen af modtagerens øvrige indkomst i almindelighed en nedsættelse af personfradraget, jfr.
KL § 37 C.
Nedsættelsen foretages, når den pågældende har modtaget ydelser efter kapitel 9 og 10 i bistandsloven (bortset fra enkeltudgifter efter § 40, der ikke medgår til forsørgelsen). I så fald nedsættes personfradraget, herunder overført fradrag fra ægtefælle, med så stor en del, som svarer til forholdet mellem de modtagne ydelser efter lovens kapitel 9 og 10 og disse ydelser med tillæg af den skattepligtige indkomst.
Nedsættelsen kan dog ikke udgøre et større beløb end ydelserne.
Ydelser efter bistandsloven til dækning af udgifter i forbindelse med et handicap, har ikke virkning for personfradraget.
Dette gælder udgifter efter § 42, i det omfang de er affødt af uddannelsen eller af pågældendes handicap, f.eks. skånepenge, kursusudgifter, nødvendige bøger og udgifter til særlig transport (f.eks. taxakørsel) nødvendiggjort af pågældendes handicap.
Ifølge KL § 37 C, stk. 1, 4. og 5. pkt., skal nedsættelse af personfradraget i forbindelse med udbetaling af kontanthjælp efter bistandslovens kap. 9 og 10 til samlevende ægtefæller ske hos den ægtefælle, der har den højeste skattepligtige indkomst.
Ydelser efter bistandslovens § 42 (revalidering, uddannelse og etablering) henføres dog til den ægtefælle, de er ydet til.
Kontanthjælp i medfør af bistandslovens § 37 og § 42 til unge under 18 år medfører nedsættelse af den unges personfradrag, skd.47.290.
Kun kap. 9 og 10 Alle behovsbestemte ydelser m.v. efter bistandsloven er skattefri, men det er kun ydelser efter lovens kapitel 9 og 10, der medfører nedsættelse af personfradraget.
De ydelser, der påvirker personfradraget, er kontante ydelser i form af midlertidig eller varig kontanthjælp.
De forskellige natural- og serviceydelser, som også tidligere var skattefrie, påvirker ikke personfradraget.
Ydelser efter bistandslovens § 37 medregnes ikke i modtagerens indkomst, men reducerer hans personfradrag, også i de tilfælde, hvor den pågældende til det offentlige indbetaler det bidrag, der i henhold til resolution skal betales til et barns underhold, skd.69.175.
I skattedepartementets cirkulære nr. 18 af 26. januar 1977 til LL findes eksempler på personfradragets beregning.
Skat 1985.2.55 indeholder et eksempel på hvorledes nedsættelse af personfradraget efter KL § 37 beregnes, når indkomstnedsættelsen omfatter en kortere periode end et år, samt når skatteberegning foretages efter KL § 13.
Kræves en social ydelse tilbagebetalt efter bistandslovens § 26, stk. 1, nr. 4, på grund af udbetalt erstatning m.v., skal den i forbindelse med udbetalingen af ydelsen skete nedsættelse af modtagerens personfradrag ophæves (SD-cirk.1981.21). Hvis en modtagen ydelse, der oprindelig var tilbagebetalingspligtig, omkonteres så kun halvdelen skal tilbagebetales, skal reguleringen principielt foretages i omkonteringsåret.
Reguleringen kan dog efter skatteyderens anmodning foretages for udbetalingsåret.
Når en bidragspligtig ikke opfylder sin forpligtelse i henhold til en bidragsresolution til at udrede underholdsbidrag til den tidligere ægtefælle, kan der ydes den tidligere ægtefælle hjælp efter bistandslovens kapitel 9. Denne ydelse betragtes som en skattefri social ydelse for modtageren (selv om den træder i stedet for et skattepligtigt bidrag), men den medfører nedsættelse af personfradraget, skd.42.184.
Bortfalder et krav på tilbagebetaling af en social ydelse efter bistandslovens § 27, stk. 3, idet der er gået 5 år - for 1980 og tidligere 3 år - efter hjælpens ophør, uden at der efter § 27, stk. 1, har være økonomisk mulighed for at gennemføre kravet, medfører dette hverken skattepligt eller nedsættelse af den pågældendes personfradrag efter KL § 37 C.
Hvad er skattefrit Ifølge skattedepartementets cirkulære nr. 18 af 26. januar 1977 til LL omfatter skattefritagelsen i henhold til LL § 7, litra j, alle de tilfælde, hvor hjælpen ydes af de sociale myndigheder efter behov, (behovsbestemte ydelser).
Skattefritagelsen gælder derimod ikke de beløb til personlige fornødenheder, der som en pensionsydelse udbetales til pensionister på plejehjem efter bistandslovens § 84 og § 118, og heller ikke de ydelser efter bistandsloven, som udbetales i forbindelse med ophold på en institution under bistandsloven, når ydelserne har karakter af egentlige arbejdsvederlag samt transportgodtgørelse.
Ydelser fra Dansk Flygtningehjælp, der udbetales i medfør af bistandsloven, behandles på samme måde som sociale ydelser i øvrigt, d.v.s. de er skattefri, men kan medføre reduktion af personfradraget, skd.40.32.
Lommepenge udbetalt i henhold til bistandslovens § 117, stk. 2, til personer anbragt på institutioner for personer med vidtgående fysiske eller psykiske handicap er skattefri ifølge LL § 7, litra j, hvorimod lønlignende ydelser, jfr. pkt. 8 i socialministeriets cirkulære af 30. marts 1976 om hjælp efter bistandslovens § 42, som ændret ved socialministeriets cirkulære af 17. oktober 1980, er skattepligtige.
Af andre offentlige ydelser som i henhold til LL § 7 er skattefri, skal nævnes børnetilskud og den særlige ungdomsydelse efter lov om børnetilskud og andre familieydelser Den særlige udbetaling i 1986 af 800 kr. for hvert barn under 10 år er ligeledes skattefri.
Ifølge LL § 7 F er boligstøtte og forskellige tilskud efter lov om byfornyelse og boligforbedring samt saneringsloven ligeledes skattefri (se G 5.1.2).
I forbindelse med børns ophold på døgninstitutioner udbetales til forældrene hjælp til dækning af rejseudgifter ved besøg på institutionen.
Denne hjælp - der er af beskedent omfang - anses i praksis som skattefri.
Rejsehjælp til forældre, der er medlemmer af anerkendte institutioners forældreråd, betragtes som en skattefri § 5d-ydelse, når der er tale om rejse uden for de pågældendes hjemstedskommune.
Er godtgørelsen ydet ved transport inden for hjemstedskommunen, er den skattepligtig.
 1.2.2. Uddannelseshjælp Omskoling og lign.
Der kan ydes støtte, normalt i form af godtgørelse for tab af indtægter, efter følgende bestemmelser:
a.
Lov om erhvervsmæssig uddannelse af specialarbejdere, om uddannelse af unge og om støtte til omskoling.
b.
Finanslovsbevilling til ydelse af tilskud til efteruddannelse af faglærte m.v., jfr. arbejdsministeriets cirkulære nr. 166 af 18.
 juni 1965.
Godtgørelse ydet efter de nævnte bestemmelser for tab af indtægter eller arbejdsmuligheder er skattepligtig indkomst.
Tilskud til betaling af egentlige uddannelsesudgifter (kursusafgift o.lign.) beskattes ikke, hvorimod værdien af kost og logi på uddannelsesinstitution beskattes (1.550 kr. pr. md.).
 Om uddannelseslegater m.v., se E 3.5.1.
1.3. Private understøttelser 1.3.1. Fra tidligere arbejdsgiver Nogle arbejdsgivere udbetaler til tidligere ansatte en form for understøttelse eller pensionslignende ydelse, uden at denne kan anses som led i en egentlig pensionsordning.
Understøttelsen ydes ofte til tidligere ansatte, der af en eller anden grund har været afskåret fra at deltage i en egentlig pensionsordning.
Hvad enten der under ansættelsesforholdet af lønmodtageren har været indbetalt bidrag til understøttelsesordningen eller ikke, og uden hensyn til, om sådanne bidrag har været fradragsberettigede, er alle udbetalinger af denne art indkomstskattepligtige.
 1.3.2. Fra fagforeninger o.lign.
Visse fagforeninger o.lign. udbetaler til medlemmer, der er ophørt med erhverv, eller til enker efter medlemmer, en mindre understøttelse som supplement til folkepension m.v.
 Understøttelsen er skattepligtig indkomst.
Når der ved en overenskomststridig arbejdsnedlæggelse pålægges medlemmer af fagforeningen en personlig bod, og boden betales af fagforeningen, er beløbet indkomstskattepligtigt for medlemmet, jfr. lsr.1986.57.
1.3.3. Fra hjælpe- og understøttelsesfonds Ydelser fra såkaldte hjælpe- og understøttelsesfonds, herunder visse alderdomsfonds, er skattepligtig indkomst (B-indkomst). Om fondens eventuelle køb af livrente, se I 5.
En hjælpefond, hvis kapital udelukkende hidrørte fra arbejdsgiveren, ophørte ved salg af virksomheden, og kapitalen blev udloddet til de ansatte.
Udbetalingerne blev anset for almindeligt indkomstskattepligtige, lsr. 1976.121.
1.4. Erstatninger 1.4.1. Tilskadekomst Erstatningskrav kan foruden efter dansk rets almindelige regler opstå efter lov om arbejdsskadeforsikring (Lov nr. 79 af 8. marts 1978).
 Arbejdsskadeforsikringsloven dækker:
1) sygebehandling, optræning og hjælpemidler m.m., 2) erstatning for tab af erhvervsevne, 3) erstatning for varigt meen, 4) overgangsbeløb til efterladte ved dødsfald, 5) erstatning for tab af forsørger.
Hvis arbejdsskadeforsikringen ikke dækker, vil det ofte være muligt at få erstatning efter andre sociale love, f.eks. dagpengeloven, sygesikringsloven eller bistandsloven.
Ved sygemelding p.g.a. tilskadekomst under arbejdet ydes erstatning for tabt arbejdsfortjeneste efter dagpengelovens regler.
Efter arbejdsskadeforsikringsloven, der administreres af Sikringsstyrelsen med rekurs til den sociale ankestyrelse, kan der efter den 1. april 1978 udbetales:
A.
Erstatning for varigt meen, der udbetales som:
1) et kapitalbeløb eller 2) løbende livsvarig ydelse, såfremt skadelidte ønsker dette.
B.
Erstatning for tab af erhvervsevne, der udbetales som:
1) en løbende ydelse eller 2) et kapitalbeløb, automatisk eller efter andragende herom, eller 3) et engangsbeløb på 2 gange den årlige ydelse:
a) fra udgangen af den måned, hvor den erstatningsberettigede fylder 67 år b) hvor en erstatningsberettiget på tidspunktet for afgørelsen er fyldt 67 år.
C.
Erstatning for tab af forsørger, der udbetales som:
1) en tidsbestemt løbende ydelse eller 2) et kapitalbeløb, automatisk eller efter andragende herom, eller 3) et engangsbeløb på 2 gange den årlige ydelse:
a) fra udgangen af den måned, hvor den erstatningsberettigede fylder 67 år b) hvor en erstatningsberettiget på tidspunktet for skadelidtes død er fyldt 67 år.
D.
Overgangsbeløb ved dødsfald, jfr. lovens § 30.
Overgangsbeløbet, der udbetales een gang for alle, tilkommer under nærmere betingelser den efterladte ægtefælle samt en efterladt, som før arbejdsskadens indtræden levede sammen med skadelidte i et ægteskabslignende forhold.
De under A.2., B.1. og C.1. nævnte ydelser er indkomstskattepligtige, hvorimod de andre ydelser er indkomstskattefri.
Ulykkesforsikringsloven anvendes fortsat på ulykkestilfælde, der er indtruffet før den 1.4.1978.
Såvel dagpenge som erstatning for tabt arbejdsfortjeneste er skattepligtig indkomst.
Såfremt erstatningen udbetales som en samlet sum, og den vedrører mere end tabt arbejdsfortjeneste, vil kun den del, der vedrører tabt arbejdsfortjeneste, være skattepligtig.
Erstatninger, der udbetales som en løbende livsbetinget rente, er altid indkomstskattepligtige.
Man må i denne forbindelse være opmærksom på, at en eengangssum kan erlægges afdragsvis uden derfor at blive skattepligtig.
Hvad angår forsikringsydelser i h.t. en personlig ulykkesforsikring, dagpenge, invaliditetserstatning og dødserstatning med begunstigelsesklausul, jfr. lov om forsikringsaftaler §§ 102-105, jfr. § 122, se I 3.
1.4.2. Lærlingeforhold Ifølge lærlingeloven er en læremester forpligtet til at yde en lærling erstatning efter voldgiftsrettens skøn, hvis læremesteren er skyld i, at lærlingen ikke erhverver lærebrev ved læretidens udløb.
Erstatningen er ikke nærmere præciseret.
Den del af en sådan erstatning, der vedrører tabt arbejdsfortjeneste, er skattepligtig indkomst.
Hvor stor en del af en ikke nærmere præciseret erstatning, der vedrører tabt arbejdsfortjeneste, må opgøres individuelt i hvert enkelt tilfælde, eventuelt skønsmæssigt, jfr.
VLD af 15. nov. 1983 (skd. 69.273), hvor den tabte arbejdsfortjeneste i forbindelse med erstatning for et ulovligt lærlingeforhold skønsmæssigt blev opgjort til forskellen mellem den faktisk oppebårne løn og hvad den pågældende kunne have tjent som ufaglært arbejder i samme tidsrum.
Hvor det drejer sig om erstatning for manglende lærebrev (dårlig oplæring), fastsættes beregningsgrundlaget for erstatningen som regel som forskellen mellem sidste års lærlingeløn og den udlærtes begyndelsesløn for en periode svarende til den tid, lærlingen bliver forsinket i sin uddannelse.
Den skattepligtige del af de nævnte erstatninger anses for A-indkomst.
1.4.3. Lønmodtagernes garantifond Lønmodtagernes Garantifond (LG) er oprettet ved lov af 13. april 1972, jfr. nu lovbekendtgørelse nr. 562 af 19. okt. 1982, med det formål at sikre lønmodtageres lønkrav m.v. i tilfælde af:
1) arbejdsgiverens konkurs, 2) arbejdsgiverens død, såfremt boet behandles efter skiftelovens kap. 3, 3) virksomhedens ophør, såfremt det godtgøres, at arbejdsgiveren er ude af stand til at betale kravet.
LG er oprettet som en selvstændig, selvejende institution.
Fonden har ledelse og administration fælles med Arbejdsmarkedets Tillægspension (ATP).
Garantien omfatter krav på løn og andet vederlag, erstatning for afbrydelse af arbejdsforholdet samt feriegodtgørelse, såfremt kravene har eller i tilfælde af konkurs ville have privilegium efter konkurslovens § 95, stk. 1, nr. 1-5, jfr. stk. 2. Garantien omfatter tillige tilsvarende krav, der kan støttes på konkurslovens § 94, nr. 2, såfremt den skifteret, der behandler konkursboet eller dødsboet, attesterer, at boet ikke for tiden er i stand til at opfylde kravene.
Endelig omfatter garantien de krav, der efter konkurslovens § 63, stk. 2, 1. pkt., bliver stillet som § 94- eller § 95-krav.
Krav fra skyldnerens nærstående kan nægtes privilegium - og dermed dækning fra fonden - såfremt kravet under hensyn til løn- og arbejdsvilkår, til ydelse af henstand samt til evt. økonomisk interesse i virksomhedens drift ikke findes rimeligt begrundet.
I tilfælde af virksomhedens insolvente ophør uden egentlig bobehandling er det fonden, der afgør, om privilegium evt. skal nægtes.
Det er en forudsætning for privilegium - og dermed dækning fra fonden - at der har bestået et tjenesteforhold mellem arbejdsgiveren og lønmodtageren.
F.eks. har den administrerende direktør for et aktieselskab efter fast domspraksis ikke privilegium for sit krav.
Der er således ikke helt identitet mellem kildeskattelovens A-indkomstbegreb og privilegium efter konkursloven.
Udlæg for arbejdsgiveren samt godtgørelse for konkrete udgifter, typisk kørselsgodtgørelse efter »statens takster«, er ikke omfattet af garantien.
For lønkrav m.v. kan fonden i det enkelte tilfælde i alt højst udbetale 60.000 kr., (hvis fristdagen ligger efter 1. januar 1984). Krav på feriegodtgørelse kan dækkes udover maksimumbeløbet.
Garantien omfatter ikke den del af lønnen, som arbejdsgiveren skulle have indeholdt i kildeskat.
I forhold til lønmodtageren træder det beløb, som fonden beregner som A-skat i stedet for kildeskat af lønnen, jfr.
KL § 83. Lønmodtageren bliver godskrevet den beregnede skat via arbejdsgiverkommunen, der modtager underretning fra fonden om den udbetalte løn m.v. og den deraf beregnede skat.
Arbejdsgiveren (boet) er, som ved lønudbetaling i øvrigt, ansvarlig for den til A-skatten svarende del.
Udbetalinger fra fonden skal behandles som den ydelse, der træder i stedet for, d.v.s. i almindelighed som almindelig lønindtægt, jfr.
D 1.1. Godtgørelse i forbindelse med afbrydelse af arbejdsforholdet (det vil især være fratrædelsesgodtgørelse efter funktionærlovens § 2 a) er dog særlig indkomst.
Efter udbetalingen indtræder fonden i lønmodtagernes krav og anmelder kravet i et evt. bo.
I forbindelse med anmeldelsen bliver boet også gjort bekendt med den A-skat, LG har beregnet i forbindelse med udbetalingen.
1.5. Lønmodtagernes dyrtidsfond Lønmodtagernes dyrtidsfond blev oprettet 1. april 1980 (lov nr. 7 af 9.  

 januar 1980). Fonden forvalter og udbetaler de »indefrosne« dyrtidsportioner, som staten indbetalte til ATP i perioden 1.
september 1977 til 31. august 1979. Pengene i Dyrtidsfonden er lønmodtagernes personlige ejendom og er konteret på den enkeltes navn.
 Udbetaling til de berettigede sker:
1) ved det fyldte 67. år. 2) ved tilkendelse forinden af folkepension, enkepension, invalidepension, (nu førtidspension), efterløn, tjenestemandspension, pension fra godkendt pensionskasse, erstatning for tab af erhvervsevne på 50 pct. eller derover. 3) ved flytning til udlandet for at tage varig bopæl deer. 4) ved dødsfald.
Der skal ikke betales indkomstskat af de udbetalte beløb.
Der fratrækkes derimod en afgift i henhold til pensionsbeskatningsloven.
Af de indbetalte beløb og renter indtil 31.  

 december 1979 udgør afgiften 25 pct., og af renter tilskrevet efter 1. januar 1980 40 pct.
Så længe bindingen i dyrtidsfonden varer, er indeståendet fritaget for formuebeskatning og renterne for indkomstbeskatning, skd.52.12.
1.6. Døgnplejevederlag Plejetilladelsens indehaver skal medregne hele plejevederlaget (dvs.
såvel plejeløn som omkostningsgodtgørelse) til sin skattepligtige indkomst som A-indkomst.
Ved indkomstansættelsen for indkomståret 1986 gives der ifølge ligningsrådets vedtagelse følgende fradrag:
 Fra den 1. jan. til 31. marts 1986:
- For de to første plejebørn 74 kr. pr. døgn pr. barn for børn under 10 år og 78 kr. pr. døgn pr. barn for børn og unge over 10 år.
 - For det tredje plejebarn og efterfølgende plejebørn 69 kr. pr.
 døgn pr. barn.
 Fra og med 1. april 1986:
- For de to første plejebørn 77 kr. pr. døgn pr. barn for børn under 10 år og 81 kr. pr. døgn pr. barn for børn og unge over 10 år.
 - For det tredje plejebarn og efterfølgende plejebørn 72 kr. pr.
 døgn pr. barn.
 Fradragene svarer til omkostningsgodtgørelsen.
Ønskes større fradrag kan dette kun gives efter dokumentation eller sandsynliggørelse af samtlige merudgifter ved plejeforholdet.
 Det samlede fradrag kan ikke overstige de modtagne vederlag.
Standardfradraget kan ikke beskæres under henvisning til størrelsen af privatforbruget, jfr.
Skat 1986.4.274.
De nævnte fradrag påvirker ikke plejefaderens eller -moderens skattemæssige fradrag vedrørende eventuel lønindtægt, herunder det faste lønmodtagerfradrag.
Plejeforældrene kan efter aftale med det sociale udvalg afholde særlige udgifter ved barnet eller den unge, som refunderes af det sociale udvalg efter dokumentation i det enkelte tilfælde.
 Refusionerne er ikke indkomstskattepligtige.
De anførte fradragssatser gælder ikke blot i tilfælde, hvor børn og unge er anbragt i familiepleje af det sociale udvalg, men også hvor sådan familiepleje er etableret på privat basis.
Modtager plejeforældrene et for et barn fastsat underholdsbidrag som plejevederlag, skal plejeforældrene medregne dette vederlag, selv om barnet tillige skal beskattes af beløbet som underholdsbidrag.
 Plejevederlag for børn anbragt i pleje af kortere varighed, d.v.s.
under 3 måneder, (f.eks. i forbindelse med moderens hospitalsindlæggelse o.lign.) omfattes ikke af foran omtalte plejevederlagsregel, hvorfor der alene kan foretages et skønsmæssigt fastsat fradrag for udgifterne ved plejen af børnene.
 Lommepenge m.v.
Lommepenge til børn og unge fra 3-18 år og beklædning til børn, der er fyldt 12 år, ydes af det sociale udvalg i overensstemmelse med reglerne i socialstyrelsens vejledning nr. 4, 1984, punkterne 71 og 72 om lommepenge, arbejdsvederlag og andre ydelser under ophold udenfor hjemmet.
Barnet er principielt skattepligtig af disse ydelser, men skatteansættelse af børn under 15 år sker efter praksis kun, såfremt barnet har haft anden skattepligtig indkomst i indkomståret eller ejer skattepligtig formue ved indkomstårets udløb.
Den skattefrihed, som er hjemlet i LL § 7, litra i, for visse nærmere angivne ydelser ifølge lov om social pension (se E 2.2), tilkommer alene invalidepensionisterne (nu førtidspensionister).
Såfremt disse ydelser overlades eller udbetales til andre som plejevederlag er den del af de modtagne ydelser, som overstiger udgifterne ved plejeforholdet, indkomstskattepligtig for modtageren uden hensyn til tillæggets art.
Hvor invalidepensionisten er i pleje hos sine forældre eller hos sine børn, kan ydelse og plejeudgifter anses for at opveje hinanden.
En skatteyder blev ikke anset indkomstskattepligtig af skønnet overskud på 8.800 kr. i anledning af evnesvag søns ophold i hjemmet, idet landsskatteretten ikke fandt det godtgjort, at skatteyderen under de anførte omstændigheder gennem sønnens ophold i hjemmet havde indvundet nogen skattepligtig indkomst.
Sønnen havde oppebåret invalidepension m.v. og var blevet beskattet heraf.
Invaliditetsydelserne til sønnen var blevet administreret af forældrene, der til gengæld havde ydet sønnen kost, logi, beklædning m.m., lsr. 1976.23.
 Om vederlag for børn anbragt i dagpleje, se D 3.8.
2. Ydelser efter de sociale pensionslove Den 1. januar 1984 afløstes de 3 hidtidige love om folke-, invalide- og enkepension af 2 love, lov om folkepension samt lov om invalidepension og førtidspension m.v.
Enkepension, førtidig folkepension, laveste invalidepension erstattedes af førtidspension, som kan tilkendes, når erhvervsevnen er nedsat med mere end halvdelen, ikke kun af helbredsmæssige årsager, men også ved blandede helbredsmæssige og sociale årsager.
Endvidere kan førtidspension tilkendes fra det 50. år,  

 når sociale og helbredsmæssige forhold taler for det.
Den 1. oktober 1984 trådte lov om social pension i kraft.
Heri er samlet samtlige regler om social pension og betegnelserne højeste og mellemste invalidepension er afløst af højeste og mellemste førtidspension, ligesom der skelnes mellem almindelig og forhøjet almindelig førtidspension.
Sidstnævnte betegnelse indebærer retten til det særlige førtidsbeløb, der kom til udbetaling fra den 1.
januar 1985 til personer, der har opnået ret til førtidspension før det fyldte 60. år.
Selve tilkendelseskriterierne er ikke ændret.
Ydelserne efter den sociale pensionslovgivning - herunder invaliditetsydelse til ikke-pensionister - sker gennem socialforvaltningen i kommunen.
Pensionerne ydes fra den 1. i måneden efter at aldersbetingelserne er opfyldt eller tidligst fra den 1. i måneden efter begæringens indgivelse.
Der kan ydes forskud på pensionerne, medens sagen behandles.
2.1. Folkepension Folkepension beregnes under hensyn til den pågældendes ægteskabelige stilling.
Loven indeholder to satser: en for samgifte pensionister for andre pensionister.
Ved dødsfald har den efterlevende ægtefælle normalt ret til tre måneders fuld efterlevelsespension.
 Folkepension består af grundbeløb og pensionstillæg.
Grundbeløbet udbetales fuldt ud til pensionister, der er fyldt 70 år, mens det reguleres for pensionister i alderen 67-69 år på grundlag af indtægten ved personligt arbejde.
Regulering af grundbeløbet sker under hensyn til egne indtægter,hvorimod pensionstillægget reguleres under hensyn til såvel egne som evt. ægtefælles indtægter og tillægget indtægtsreguleres uanset pensionistens alder.
Fra 1. januar 1984 bortfaldt hustru- og ægteskabstillæg, men er der inden denne dato opnået ret til et sådant tillæg, udbetales det, indtil ægtefællen selv bliver pensionist.
Tillæggene indtægtsreguleres under hensyn til begge ægtefællers indtægt.
Modtog pensionisten fuldt hustrutillæg pr. 31. december 1983, overgik hustruen til at modtage førtidspension.
Endelig kan der være tale om midlertidige tillæg, ventetillæg, alderstillæg og personlige tillæg.
Disse tillæg er ikke indtægtsregulerede.
Herudover kan der være tale om invaliditetstillæg.
Beskatningen De ovenfor omtalte ydelser er som hovedregel fuldt skattepligtige.
Personlige tillæg og invaliditets-, bistands- og plejetillæg er dog skattefri efter ligningslovens § 7, litra i.
Beskatningstidspunktet Sociale pensioner beskattes i udbetalingsåret, selv om pensionen tildeles med tilbagevirkende kraft for tidligere år, jfr. bkg. nr.
 499 af 20. nov. 1985 § 1, stk. 3.
SD-cirkulære nr. 531 af 29. juni 1977 omtaler betingelserne for at tillade en eventuel tilbagefordeling af pensionsindtægter m.v.
 vedrørende tidligere indkomstår, se D 1.1.
Hvis skatteydere, der hidtil har modtaget sygedagpenge, får bevilget førtids-, eller folkepension med tilbagevirkende kraft til ansøgningstidspunktet, modregnes de udbetalte sygedagpenge i den sociale pension.
Et evt. overskydende beløb kræves dog ikke tilbagebetalt.
I skattemæssig henseende anses de modtagne ydelser for pensionsydelser for hele den periode, hvor pensionen tilkendes, med den heraf følgende skattefrihed for tillæg til pensionen.
Samordningsfradrag Efter tjenestemandspensionsloven foretages et  

 »samordningsfradrag« for personer, der modtager tjenestemandspension, og som samtidig er berettiget til at oppebære folke- eller førtidspension, eller hvis ægtefælle har en sådan ret.
Samordningsfradraget foretages som en reduktion af tjenestemandspensionen.
Fradraget foretages inden skattetræk.
 Beløbet på oplysningssedlen omfatter derfor kun nettobeløbet.
2.2. Førtidspension Førtidspensionerne består ligesom folkepension af grundbeløb og pensionstillæg, men til forskel fra folkepension reguleres grundbeløbet under hensyn til samtlige indtægter, pensionisten måtte have udover pensionen.
Indtil 1. januar 1985 bestod forhøjet almindelig og almindelig førtidspension kun af grundbeløb og pensionstillæg, medmindre der blev ydet nogle af de særlige tillæg, der er nævnt nedenfor.
Efter Efter  

 1. januar 1985 udbetales herudover førtidsbeløbet til personer, der havde opnået ret til forhøjet almindelig førtidspension før det fyldte 60. år.
Førtidsbeløbet indtægtsreguleres ikke.
Højeste førtidspension består tillige af et invaliditetssbeløb og et erhvervsudygtighedsbeløb.
Mellemste førtidspension tillige kun af invaliditetsbeløbet.
Invaliditetsbeløbet og erhvervsudygtighedsbeløbet indtægtsreguleres ikke.
Til pensionen ydes tillæg efter stort set samme regler som til folkepension.
Herudover kan der være tale om bistands- og plejetillæg, der ikke indtægtsreguleres.
Der gælder særlige regler for beregningen af samgifte førtidspensionisters pension, hvorved bl.a. tages hensyn til hver af ægtefællernes invaliditetsgrad.
 Førtidspensionister overgår ved det fyldte 67. år til folkepension.
Invaliditetsydelse Efter lov om social pension kan der tilkendes en invaliditetsydelse, der er indtægtsuafhængig, til personer, der ville have ret til højeste eller mellemste førtidspension, hvis de ikke havde erhvervsmæssigt arbejde.
Invaliditetsydelse kan også tilkendes personer, der på grund af alvorlig høreskade har svære kontaktvanskeligheder.
I tilslutning til invaliditetsydelser kan der tilkendes bistands- eller plejetillæg.
Beskatningen Førtidspensionens grundbeløb og pensionstillæg samt erhvervsudygtighedsbeløbet er skattepligtige, medens invaliditetsbeløb, bistands- og plejetillæg, personlige tillæg og invaliditetsydelser samt førtidsbeløb er skattefri.
2.3. Ægtefællers beskatning Hver ægtefælle beskattes af sin egen pension med tilhørende skattepligtige tillæg og forskud herpå, idet beskatningen ganske følger udbetalingen.
Det gælder foruden grundbeløbet også pensionstillæg, alderstillæg, ventetillæg og beløb for erhvervsudygtighed.
Ægteskabstillæg, tilkommer pensionisten og beskattes hos denne som en del af den samlede pension.
Hustrutillæg beskattes hos ægtemanden, da det udbetales til ham, jfr. skd. 70.432.
Amerikansk social security skal analogt med reglerne for beskatning af folkepension beskattes hos den ægtefælle, der modtager ydelsen, skd. 24.76.
2.4. Forhøjet personfradrag Ifølge KL § 37 gælder der særlige personfradragsregler for pensionister, d.v.s. personer, som ved udgangen af det kalenderår, hvori skatten betales, 1) enten opfylder aldersbetingelsen for at modtage folkepension, eller 2) i henhold til lov om invalidepension og førtidspension m.v. (nu lov om social pension) modtager eller får forskud på pension eller modtager invaliditetsydelse med bistands- eller plejetillæg.
Ad 1) Aldersbetingelsen for at opnå folkepension opfyldes i det år, hvori den skattepligtige fylder 67 år.
Selv om pensionen efter de gældende regler tidligst kan udbetales fra den 1. i måneden, efter at aldersbetingelsen er opfyldt, er det tilstrækkeligt, at aldersbetingelsen er opfyldt inden udgangen af 1986.
Ad 2) Personer, der før det 67. år rent faktisk oppebærer social pension ved årets udgang, er berettiget til det særlige personfradrag.
Efter de gældende regler indtræder retten til pensionen først fra den 1. i måneden efter ansøgningsdagen.
Det betyder, at personer, der har søgt pension i december 1986, og som får tillagt ret til denne fra den 1. januar 1987, først er berettiget til det forhøjede personfradrag i 1987.
Samlevende pensionister, der har været gift hele året, får hver et personfradrag på 24.900 kr. i 1986.
Enlige pensionister får i 1986 et personfradrag på 45.500 kr.
Ved enlige pensionister forstås ifølge KL § 37, stk. 5, 2. pkt., pensionister, som ved indkomstårets udløb ikke samlevede med en ægtefælle, eller som har indgået ægteskab i indkomstårets løb.
Genoptagelse af samliv efter separation eller faktisk adskillelse kan ikke sidestilles med indgåelse af ægteskab i denne forbindelse, d.v.s. at ægtefællerne kun får det forhøjede personfradrag for gifte pensionister i det indkomstår, hvor samlivet genoptages, skd.73.232.
Ifølge en særlig overgangsregel (under hensyn til at aldersbetingelsen for enlige kvinder er hævet til 67 år) tilkommer personfradraget på 45.500 kr. også kvinder, der ved udgangen af kalenderåret 1984 var enlige og fyldt 62 år.' Forskud på pension Når begæring om social pension er indgivet, kan det sociale udvalg under visse betingelser bevilge forskud på pension for tiden mellem den 1. i måneden efter begæringens indgivelse og sagens endelige afgørelse.
Efter KL § 37, stk. 5, gives der forhøjet personfradrag, såfremt skatteyderen ved kalenderårets udløb fortsat modtager forskud på pension eller har fået pensionen endeligt tilkendt.
Såfremt de sociale myndigheder undtagelsesvis kræver den forskudsvis erlagte pension tilbagebetalt - f.eks. hvor udbetaling skyldes svigagtige forhold - skal der foretages en ny skatteberegning under anvendelse af det almindelige personfradrag for hele den peride, hvori skatten har været nedsat under anvendelse af det forhøjede personfradrag.
Retten til det forhøjede personfradrag bortfalder ikke, fordi en del af pensionen inddrages ved optagelse på plejehjem m.v., jfr. lsr. 1978.84.
I lov om social pension, § 13, stk. 1, nr. 3 indgår som foran nævnt et nyt begreb »førtidsbeløb«, der er en del af førtidspensionen.
Personer, der kun modtager dette - ikke indtægtsbestemte - førtidsbeløb, må anses for at »modtage pension« og er dermed berettigede til det forhøjede personfradrag efter KL § 37, stk. 5, jfr.
Skat 1985.4.111.
En førtidspensionist, hvis ret til pension i medfør af pensionslovens §59, stk. 2, af revaliderings- og pensionsnævnet er gjort hvilende, og hvor der derfor ikke udbetales nogen del af pensionen, heller ikke invaliditetsbeløbet, er derimod ikke berettiget til det forhøjede personfradrag, jfr. skd.62.247.
Personer, der er tillagt ret til invaliditetsydelse (der ikke er en bestanddel af førtidspensionen, men en selvstændig »pensionslignende ydelse«) skal udover selve invaliditetsydelsen være tilkendt bistands- eller plejetillæg for at være berettiget til forhøjet personfradrag, KL §37, stk. 5, og lsr.1981.98.
Udenlandske pensioner (såvel offentlige som private) berettiger ikke til forhøjet personfradrag.
En her bosat amerikansk statsborger, der modtog pension fra en amerikansk fagforening, ansøgte om at få tillagt forhøjet personfradrag (som en dansk førtidspensionist).
Ansøgningen kunne ikke imødekommes, da KL § 37, stk. 5, kun refererer til den danske forsorgslovgivning, skd.37.139.
2.5. Ophold på plejehjem For pensionister, der har ophold på kommunale plejehjem, eller private plejehjem, med hvilke der er indgået overenskomst, træder opholdet på plejehjemmet i stedet for udbetaling af den sociale pension, jfr. bistandslovens § 84, og der udbetales alene et beløb til dækning af personlige fornødenheder (lommepenge).
Disse pensionister er ikke indkomstskattepligtige af værdien af det frie ophold på plejehjemmet, men kun indkomstskattepligtige af de udbetalte lommepenge, skd.46.201.
Pensionister, der har midler ud over pensionen, og som betaler for opholdet efter de i bistandsloven fastsatte regler, er heller ikke skattepligtige af værdien af opholdet på hjemmet.
Til gengæld kan betalingen for opholdet ikke fratrækkes.
Hvor begge ægtefæller har ophold på plejehjem, har begge ret til lommepenge.
Yngre pensionister oppebærer højere lommepenge.
Samlivsophør I tilfælde, hvor den ene ægtefælle optages på et plejehjem, medens den anden bliver boende i sit hjem, betragtes samlivet som ophørt med virkning fra optagelsesårets udgang.
Optages begge ægtefæller på samme plejehjem, anses samlivet derimod opretholdt, selv om ægtefællerne bebor hver sit værelse, skd.50.185.
Pensionen opdeles normalt således, at den udeboende ægtefælle tillægges pension som enlig, medens den optagne ægtefælle tillægges lommepenge.
Har den optagne ægtefælle forsørgelsespligt over for ægtefælle eller børn, fastsættes en eventuel betaling for opholdet først efter afsættelse af et beløb til opfyldelse af forsørgelsespligten, således at ægtefællens og børnenes levevilkår ikke forringes på grund af pågældendes optagelse på plejehjem, jfr. bistandslovens § 85, stk. 2.
Den optagne ægtefælle beskattes af sine samlede indtægter, og under forudsætning af, at beløbet er fastsat af en offentlig myndighed (plejetilsynet), kan det betalte forsørgelsesbeløb (herunder formueafkast) fradrages som et godkendt underholdsbidrag mellem faktisk adskilte ægtefæller, jfr.
F 1.2. Modtageren beskattes af »bidraget« som B-indkomst.
Har den udeboende ægtefælle indtægter af en vis størrelse, kan der afkræves den pågældende betaling for ægtefællens ophold.
Yderen kan fradrage beløbet, jfr. ovenfor, som modtageren må medregne som B-indkomst.
Når der træffes beslutning om optagelse på plejehjem Efter gældende regler sker der en nedsættelse af pensionen til de folke- og førtidspensionister, der er indlagt på sygehuse og hospitaler, og for hvem der er truffet afgørelse om optagelse på plejehjem.
Nedsættelsen af pensionen sker på samme måde som for beboere på plejehjem, idet der dog til enlige pensionister udover lommepengene udbetales et beløb til dækning af husleje o.lign.
Nedsættelsen af pensionen sker fra udgangen af den måned, der følger efter den måned, hvori afgørelsen om optagelsen på plejehjem er truffet.
I disse tilfælde anses samlivet med en eventuel ægtefælle for ophævet med udgangen af det kalenderår, hvori beslutningen om optagelse på plejehjem træffes, jfr.
SD-cirk. 1978-20.
Tager den pågældende, uanset at der er truffet beslutning om optagelse på plejehjem, ophold i sit eget hjem eller hos pårørende, udbetales pensionen på ny med det fulde beløb.
2.6. Indlæggelse på psykiatriske institutioner Indtil den 1. oktober 1984 gjaldt, at pensionister, der indlægges på visse psykiatriske institutioner, bevarer den fulde pension i 6 måneder ud over indlæggelsesmåneden.
Efter dette tidspunkt udbetales efter sygehusloven et beløb til personlige fornødenheder (lommepenge) af samme størrelse som lommepengebeløbet på plejehjem efter bistandsloven.
Til patienter, der ikke er pensionister, udbetales lommepenge, såfremt et skøn over patientens behov og helbredstilstand taler herfor.
Personer over 67 år betaler for opholdet på institutionen efter samme regler som for plejehjemsbeboere, dog først efter udløbet af den 6. måned efter indlæggelsesmåneden.
Personer under 67 år betaler ikke for opholdet, jfr. foran.
Der kan dispenseres fra betalingsreglerne, hvis der er rimelig udsigt til genudskrivning.
En enlig pensionist bevarer det forhøjede personfradrag i henhold til KL § 37, stk. 5, når vedkommendes pension bortfalder efter 6 måneders ophold, jfr. skd. 41.111.
2.7. Indlæggelse på institutioner under sygehusvæsenet Med virkning fra den 1. oktober 1984 afskaffedes den hidtige automatiske pensionsinddragelse efter 6 måneder på visse psykiatriske institutioner.
I stedet kan der træffes beslutning om pensionsinddragelse på alle institutioner under sygehusvæsenet, hvis en patient må anses som plejepatient eller i øvrigt skønnes uegnet til mere varig udskrivning til eget hjem.
En sådan beslutning kan først træffes, når den pågældende har haft en samlet indlæggelsestid på over 6 måneder.
Efter sygehuslovgivningen sker der med virkning fra samme dato ændring af reglerne for betaling for opholdet og udbetaling af lommepenge.
For pensionister over 67 år betales for opholdet efter samme regler som for plejehjemsbeboere samtidig med pensionsinddragelsen.
For pensionister under 67 år betales der ikke for opholdet, bortset fra den inddragne pension.
Til pensionister såvel over som under 67 år ydes der i stedet for den inddragne pension et beløb til personlige fornødenheder (lommepenge) af samme størrelse som lommepengebeløbet efter bistandsloven til plejehjemsbeboere.
Patienter over 67 år, der ikke er pensionister, betaler ligeledes for opholdet af egne indtægter fra det tidspunkt, hvor de - hvis de havde været pensionister - ville have fået inddraget deres pension.
Såvel til denne gruppe som til andre ikke-pensionister, der ikke har udsigt til mere varig udskrivning til eget hjem, udbetales obligatoriske lommepenge svarende til lommepengene efter bistandslovens regler om plejehjemsophold.
3. Underholdsydelser I dette afsnit behandles spørgsmålet om indkomstskattepligt for modtageren af underholdsydelser.
Se F.1. om yderens fradragsret.
3.1. Underholdsbidrag i anledning af separation eller skilsmisse Reglen i LL § 10 kommer kun til anvendelse på periodiske underholdsbidrag, men ikke på affindelsessummer for afkald på en bidragsret, se lsr. 1951.202 og 1963.165 samt U.f.R. 1971.570.
 ØLD.
Når et modtaget engangsbeløb påstås betragtet som en indkomstskattefri affindelsessum for afkald på en bidragsret, må det undersøges, om beløbet er fremkommet efter en egentlig kapitalisering af det fastsatte årlige underholdsbidrag.
I benægtende fald må man være opmærksom på, at beløbet kan være en forudbetaling af bidrag for en bestemt periode.
I så fald er beløbet indkomstskattepligtigt efterhånden som bidragene forfalder.
Udbetalinger ved delingen af fællesboet er ikke indkomstskattepligtige.
I forbindelse med separation eller skilsmisse kan det i henhold til ægteskabslovens § 56 bestemmes, at en ægtefælle, der har haft særeje, skal betale en eengangsydelse til den anden ægtefælle for at sikre, at denne ikke stilles urimeligt ringe i økonomisk henseende efter separationen eller skilsmissen.
En sådan ydelse er hverken indkomstskattepligtig eller gaveafgiftspligtig, skd.50.179. og Skat 1985.4.111.
Dette gælder også eventuelle gaveydelser mellem ægtefæller ved skævdeling af fællesboet i forbindelse med separation og skilsmisse.
Tilsvarende gælder ved ydelser, der gives til afløsning af en forpligtelse til at oprette et uigenkaldeligt testamente, som påtages i forbindelse med separation eller skilsmisse.
Sådanne ydelser medfører hverken indkomstskat eller afgiftspligt, Skat 1985.3.84.
Ydelser, der i separationsvilkårene betegnedes som bidrag til hustrus underhold i en periode af 10 måneder med 1.000 kr.
månedlig, er af landsskatteretten anset som skattepligtige bidrag for modtageren, uanset det blev gjort gældende, at de enkelte ydelser måtte anses for afdrag på en samlet ydelse på 10.000 kr., og at manden, der var bosat i Kenya, på grund af restriktioner for kapitaludførsel ikke var i stand til at udføre hele beløbet på een gang.
Beløb, der af bidragyderen betales som præmier vedrørende livsforsikringer o.lign., må, hvor bidragmodtageren har ejendomsretten vedrørende nævnte forsikring, anses som et skattepligtigt underholdsbidrag, se PL § 56.
Den omstændighed, at bidragyderen ved aftale med bidragmodtageren har aftalt ikke at fratrække et fastsat eller aftalt underholdsbidrag, bevirker ikke, at modtageren kan undlade at medtage beløbet i sin indkomstopgørelse, lsr. 1956.19. Ligeledes udelukker det ikke beskatning hos modtageren, at bidragyderen i det konkrete tilfælde ikke kan fratrække et ham pålagt bidrag, f.eks. fordi modtageren er et barn, der bor sammen med bidragyderen, eller er et barn over 18 år, overfor hvem yderen er pålagt forlænget underholdspligt, lsr. 1964.158.
Som nærmere omtalt i afsnit F nægtes der fradragsret for bidrag i anledning af skilsmisse, når de fraskilte ægtefæller har fælles bopæl og fælles husførelse.
Hvis den ene ægtefælle i disse tilfælde ingen indtægt har, skal den pågældende beskattes af værdien af frit ophold hos sin tidligere ægtefælle, men ikke af det aftalte eller fastsatte bidrag.
Eventuelle fællesbørn, der opholder sig sammen med moderen hos den fraskilte mand, skal ikke beskattes af værdien af det frie ophold, lsr. 1969.175.
Det er ikke nogen betingelse for beskatning af bidrag hos modtageren, at de bidrag, der udredes i anledning af separation eller skilsmisse, er fastsat eller godkendt af det offentlige.
Det er tilstrækkeligt, at der foreligger en bindende aftale mellem ægtefællerne om betaling af et løbende underholdsbidrag, idet det forudsættes, at aftalen er tilstrækkelig klar med hensyn til fastsættelsen af bidragets størrelse og løbetid, lsr. 1969.174. Se endvidere ØLD af 18. febr. 1972, hvor en frasepareret kvinde blev anset skattepligtig af bidrag fra separationsdagen, selv om der først ca. 1 år senere blev udfærdiget bidragsresolution, da yderen pligtmæssigt havde udredet månedlige underholdsbidrag, og lsr.
1979.161, hvor hustruen ligeledes blev anset skattepligtig af underholdsbidrag fra tidspunktet for separationsdommen ved underretten, selv om denne havde været påanket til landsretten.
Beløb ud over det fastsatte bidrag Beløb, der betales udover, hvad der er fastsat eller aftalt som løbende bidrag, skal, hvis der er tale om beløb, der ydes til bidragyderens børn, behandles som ikke-indkomstskattepligtige gaver, hvorimod beløb, der betales til en tidligere ægtefælle, betragtes som indkomstskattepligtige gaver.
Bidrag, som en fraskilt fader betaler til sit og den tidligere ægtefælles fællesbarn, der, efter at hustruen på ny har giftet sig, er adopteret af hendes nuværende mand, betragtes også som ikke-indkomstskattepligtige gaver for barnet.
Bidrag fra udlandet Underholdsbidrag beskattes hos modtageren, hvadenten bidraget ydes fra en her i landet bosat bidragyder eller fra udlandet.
Således blev en her bosat kvinde, der modtog bidrag fra sin i Belgien bosatte fraskilte mand, anset skattepligtig af bidraget, selv om manden efter den belgiske skattelovgivning var afskåret fra at fratrække beløbet.
Kun betalte og forfaldne bidrag Bidragmodtageren skal kun beskattes af de beløb, der faktisk er oppebåret som underholdsbidrag i indkomståret, ligesom kun forfaldne underholdsbidrag skal medregnes, lsr. 1972.77. Hvor børnebidrag er udredet forskudsvis gennem det offentlige, beskattes det forskudsvis udbetalte beløb i udbetalingsåret.
En fraskilt hustru havde ved bidragsresolution fået tillagt et underholdsbidrag på 675 kr. pr. måned til sig selv og til sine to børn et bidrag svarende til normalbidraget + 100 pct. pr. barn.
Hendes fraskilte mand havde ikke fuldt ud betalt de pålagte bidrag og hun havde derfor ved indkomstopgørelserne fordelt de modtagne beløb således, at der på børnenes selvangivelser var medtaget dobbelt normalbidrag, således som pålagt i henhold til bidragsresolutionen, og på hendes egne selvangivelser var herefter kun medtaget restbeløbene.
Denne fremgangsmåde blev godtaget af landsskatteretten under hensyn til, at der var overensstemmelse mellem de af bidragyderen betalte og fradragne beløb og de af bidragnyderne modtagne og selvangivne beløb, og at hustruen ikke fandtes at kunne ændre det bidrag, der var fastsat og pålagt f.s.v. angik de to mindreårige fællesbørn, lsr. 1979.52.
Forskudsvis udbetaling I tilfælde, hvor en bidragspligtig ikke opfylder sin forpligtelse i henhold til en bidragsresolution til at udrede bidrag til den tidligere ægtefælle, kan der ydes denne kontanthjælp efter bistandslovens kapitel 9. Dette medfører, at det sociale udvalg indtræder i den bidragsberettigedes krav mod den bidragspligtige i medfør af bistandslovens § 8. De omhandlede ydelser skal ikke medregnes i modtagerens skattepligtige indkomst, jfr.
LL § 7, litra j, men personfradraget skal nedsættes i henhold til KL § 37 C, skd.42.184, se E 1.2.1. Den bidragspligtige kan fradrage de efter bidragsresolutionen pligtige ydelser på normal måde, når han senere udreder dem til det offentlige.
3.2. Underholdsbidrag i anledning af faktisk samlivsophævelse Bidrag, der udredes i anledning af faktisk samlivsophævelse, er indkomstskattepligtig for modtageren, såfremt bidraget er fastsat eller godkendt af det offentlige.
Dette gælder også for det indkomstår, hvori samlivet ophæves.
Foreligger der ikke nogen godkendelse eller fastsættelse, beskattes de modtagne bidrag ikke, ligesom der normalt ikke sker nogen beskatning af bidrag, der er modtaget i tiden forud for fastsættelsen eller godkendelsen fra det offentlige.
Bidrag, der modtages i henhold til en mellem ægtefællerne indgået bidragsaftale, kan dog beskattes fra tidspunktet for aftalens indgåelse, hvis det offentliges godkendelse senere gives med tilbagevirkende kraft f.eks. ved optagelse i vilkårene for separationen eller skilsmissen, se herom F. 1.2.
Når bidraget ikke fastsættes eller godkendes af det offentlige i det år, hvori samlivet ophæves, beskattes kun bidrag, der er udredet i det indkomstår, hvori resolutionen foreligger (jfr. lsr. 1982.47 om bidragyderens fradragsret).
Underholdsbidrag til børn under forældrenes faktiske adskillelse skal kun medregnes til barnets indtægt, såfremt bidragene kan fradrages ved opgørelsen af bidragyderens skattepligtige indkomst efter reglerne i LL § 10, stk. 2.
Underholdsbidrag for tiden efter barnets fyldte 18. år og bidrag til børn, der opholder sig hos bidragyderen, medregnes til barnets indtægt, selv om bidragene ikke kan fradrages ved opgørelsen af bidragyderens skattepligtige indkomst.
Såfremt samlivet mellem ægtefællerne er ophørt i skattemæssig henseende, og den, der har forladt boligen, må betragtes som ejer af denne, kan den tilbageblevne ægtefælle, sålænge ægtefællerne har indbyrdes forsørgelsespligt, kun beskattes af hel eller delvis fri bolig, dersom denne er led i en bidragsaftale.
I så fald er bidraget på normal vis skattepligtigt for modtageren og fradragsberettiget for yderen, jfr. bl.a. lsr. 1980.53.
3.3. Bidrag til børn født uden for ægteskab Bidrag, der ydes som løbende bidrag til et uden for ægteskab født barn, skal beskattes hos barnet.
Ydelser udover det fastsatte eller aftalte bidrag må betragtes som ikke-indkomstskattepligtige gaver.
Hvis faderen har fælles bopæl med barnet, kan han ikke fratrække de bidrag, han yder til barnet, men barnet vil alligevel være indkomstskattepligtig af bidragene.
Betales der ikke bidrag, men ydes der i stedet frit ophold, skal barnet ikke beskattes af værdien af frit ophold hos faderen, jfr.
KL § 5, stk. 4.
Betales et som underholdsbidrag fastsat beløb til et barns plejeforældre, skal barnet beskattes af beløbet som underholdsbidrag, medens plejeforældrene skal medregne beløbet som plejevederlag (med mulighed for fradrag af plejeudgifter, se E 1.6).
Når det sociale udvalg i henhold til bistandsloven yder hjælp til et barns vedvarende forsørgelse i form af anbringelse i døgninstitution, indtræder det offentlige efter bistandslovens § 8, stk. 1, i retten til det fastsatte eller aftalte bidrag i det omfang, som svarer til værdien af den hjælp, som det offentlige yder.
Barnet skal ikke beskattes af værdien af opholdet i døgninstitutionen, jfr.
LL § 7, litra j.
Da det offentlige efter bistandslovens § 8, stk. 1, er indtrådt i retten til bidraget for et beløb, der svarer til værdien af den hjælp, der er ydet, har barnet ikke krav på dette bidrag og skal derfor heller ikke beskattes heraf.
Kun i det omfang det betalte overstiger den modtagne bistandshjælp, er barnet indkomstskattepligtig af bidraget.
 3.4. Aftægtsydelser, understøttelser m.v.
 Aftægtsydelser er skattepligtige for modtageren i medfør af SL § 4c.
Aftægtsydelser vil typisk forekomme i forbindelse med overdragelse af fast ejendom eller andre formuegoder, hvor overdragelsessummen helt eller delvis berigtiges ved at køberen påtager sig at udrede en årlig ydelse til sælgeren.
Det forhold, at den kapitaliserede værdi af aftægtsydelsen indgår i salgssummen for en solgt ejendom eller virksomhed medfører ikke, at sælgeren kan bortse fra nogen del af de årlige ydelser, jfr.
HD i UfR 1971.597 og ØLD af 19.
 juni 1974 (skd. 31.51).
Ydelser i henhold til forpligtelseserklæringer (understøttelseskontrakter) er ligeledes fuldt skattepligtige for modtageren.
Dette gælder også i tilfælde, hvor yderen ikke kan fradrage ydelserne, jfr. lsr. 1960.175, samt i tilfælde, hvor en tilsvarende gaveydelse ville være skatte- og afgiftsfri for modtageren.
Aftægtsydelser m.v. kan helt eller delvis bestå i ret til fri kost og logi, fri bolig eller andre rettigheder.
Værdien af sådanne naturalydelser ansættes skønsmæssigt efter den værdi, ydelsen har på modtagelsestidspunktet.
 Fribolig m.v.
Værdien af en fribolig ansættes efter skøn til boligens udlejningsværdi, idet statens satser for brug af lejeboliger er vejledende ved udøvelsen af skønnet, ligesom der tages hensyn til særlige forhold, såsom beliggenhed, alder og vedligeholdelsesforpligtelse.
Se D 1.7.3.
Boligens størrelse beregnes efter de i finansministeriets cirkulære nr. 22 af 18. febr. 1983 givne retningslinier.
Ved opgørelsen af boligarealet medregnes kun arealet af værelser og kamre, men ikke gange, bad, køkken, bryggers, forstue m.v.
Værdien af fri varme ansættes efter et skøn, og værdien kan ansættes til værdien af olieforbruget svarende til den frembragte varme, også hvor denne stammer fra halmfyring eller fyring med træaffald, jfr.
Skat 1986.1.68.
3.5. Legater Legater er i almindelighed indkomstskattepligtige, jfr.
SL § 4c.
Der gælder visse særregler for beskatning af legater, der ydes til studierejser og videnskabelige arbejder, idet sådanne legater normalt er skattefri, se E 3.5.2. Endvidere er legater, der ydes som en anerkendelse af modtagerens fortjenester, under visse betingelser enten skattefri eller skattepligtige som særlig indkomst, se E 4.3.2. og 4.4.1.
 3.5.1. Uddannelseslegater m.v.
Legater, der ydes som hjælp til gennemførelse af en uddannelse, er skattepligtig indkomst, jfr. lsr. 1956.20, hvadenten udbetalingen hidrører fra Statens Uddannelsesstøtte eller fra private legatmidler.
Det forhold, at et legat er bundet til anvendelse til bestemte studieudgifter (f.eks. et boglegat) medfører ikke, at legatet kan anses for skattefrit.
Med hensyn til stipendier, der udredes af Statens Uddannelsesstøtte, foretages der hvert år en undersøgelse af, hvorvidt de studerende, der har modtaget stipendier, har opfyldt betingelserne herfor med hensyn til størrelsen af andre indtægter m.v.
Såfremt det pålægges modtagerne at tilbagebetale modtagne stipendier helt eller delvis, skal tilbagebetalingen fratrækkes i det indkomstår, hvori det for meget modtagne støttebeløb kan opgøres endeligt.
I et tilfælde, hvor støtteperioden var 1/8-1976 til 31/7-1977, rejstes tilbagebetalingskravet i 1978. Da studiestøtten kunne opgøres endeligt i 1977, var hele tilbagebetalingsbeløbet fradragsberettiget i dette år, lsr. 1980.91.
Værdien af fribolig på studenterkollegier skal medregnes ved indkomstopgørelsen, men der udvises traditionelt stor tilbageholdenhed ved værdiansættelsen.
Den omstændighed, at uddannelsessøgende bor på et relativt billigt kollegieværelse giver normalt ikke anledning til nogen beskatning.
 For bolig på nyere studenterkollegier ydes der normalt betaling.
I henhold til kapitel 4 i bekendtgørelse nr. 463 af 6. aug. 1973 om folkehøjskoler, landbrugsskoler, husholdningsskoler og efterskoler kan der ydes statsligt og kommunalt tilskud til nedbringelse af elevbetalingen.
Ifølge ligningsrådets vedtagelse skal offentlige tilskud i form af nedsat egenbetaling for ophold og undervisning til børn og unge under 18 år på folkehøjskoler, ungdomshøjskoler, landbrugsskoler, husholdningsskoler og efterskoler samt for ophold på en kostafdeling ved en friskole, en privat grundskole og en privat gymnasieskole ikke anses for indkomstskattepligtige.
Ligningsrådet har ligeledes vedtaget, at statens generelle ø-tilskud til unges videreuddannelse ikke skal anses for indkomstskattepligtige for unge under 18 år - på betingelse af, at de udgifter, tilskuddene tilsigter at dække, rent faktisk er afholdt af den uddannelsessøgende.
Fylder den unge 18 år i den periode, tilskuddet skal dække, er den del af tilskuddet, som vedrører tiden efter det fyldte 18. år skattepligtig, jfr.
SDcirk.1981-43 og 1982-37.
For de tilskud, der fortsat skal beskattes, afhænger beskatningstidspunktet af forholdene i de enkelte tilfælde.
Såfremt tilskuddet bevilges med et samlet beløb uden forbehold for hele skoleopholdet, skal det beskattes i det indkomstår, hvor der ved underretning til eleven eller skolen gives endeligt tilsagn om tilskuddet.
Bevilges tilskuddet derimod som en løbende ydelse med betaling til de for skoleopholdet gældende betalingsterminer og i øvrigt betinget af elevens fortsatte tilstedeværelse og deltagelse i undervisningen, skal tilskuddet beskattes i de indkomstår, hvori tilskudsydelserne forfalder til betaling, jfr. lsr.1981.189.
Der ydes efterfølgende et refusionsbeløb til sygeplejeelever, der ikke straks har modtaget fuldt statstilskud til dækning af deres udgifter ved deltagelse i sygeplejeforskole på en højskole, men som helt eller delvist selv har betalt udgifterne ved deltagelse i forskolen.
Sådanne refusionsbeløb er skattepligtige, skd.19.20.
Udenlandske stipendiater fra udviklingslandene, der opholder sig i Danmark i uddannelsesøjemed, er fritaget for beskatning af de modtagne stipendier, danske såvel som udenlandske, jfr.
tekstanmærkning til finanslovens § 1 og stående bemyndigelse til skattedepartementet.
3.5.2. Studierejselegater og legater til videnskabeligt arbejde Legater, for hvis tildeling det stilles som betingelse, at de anvendes til rejser i studieøjemed, er efter en af ligningsrådet vedtagen anvisning indkomstskattefri i det omfang, de medgår til dækning af de med rejsen og opholdet forbundne merudgifter, såsom befordringsudgifter, samt merudgifter til logi, kost og forplejning.
Også den del af legatet, der anvendes til undervisningsgebyrer o.lign. er indkomstskattefri, jfr. lsr. 1980.54.
Man har i visse tilfælde set bort fra beskatning også af den del af legatet, som er anvendt til hustrus og børns deltagelse i studierejser af længere varighed, idet man her især har taget hensyn til, om det ved bevillingen af legatet var forudsat, at familien skulle deltage i rejsen, jfr. bl.a.
LSR 1968-20.
Legatmodtageren er herefter kun indkomstskattepligtig af et beløb svarende til hans faktiske forbrug under udeopholdet, beregnet efter priserne på hjemstedet, samt af den del af legatet, der er anvendt til andet formål end til dækning af de med rejsen og opholdet forbundne merudgifter - eller er i behold ved rejsens afslutning (lsr. 1950.143). Et eventuelt underskud er ikke fradragsberettiget.
Har den pågældende selv afholdt en del af udgiften til studierejsen, således at hans normalforbrug ikke kan anses at være dækket af legatbeløbet, er dette fuldtud skattefrit, således at der ikke i indkomsten skal medregnes noget for besparelse i hjemmeforbruget (lsr. 1951.49).
Arbejdsvederlag oppebåret i U.S.A. af skatteydere, der i uddannelsesøjemed af det dansk-amerikanske selskab udsendes til U.S.A., beskattes på samme måde som rejselegater, når opholdet er af en sådan midlertidig karakter, at skattepligten her i landet ikke afbrydes.
Personer, der arbejder i U.S.A. som trainees under Danmark-Amerikafonden, beskattes af den i U.S.A. oppebårne indtægt med et beløb, der ansættes skønsmæssigt, og som svarer til hans eget forbrug, og således at afholdte rejseudgifter kan fradrages i dette beløb (lsr.1958.7).
De bevillinger, som forskningsrådene efter ansøgning yder til deltagelse i internationalt forskningssamarbejde, kan ikke anses som indkomstskattefri i medfør af LL § 7, litra r, men beskattes efter den her omtalte anvisning om legater til studierejser, skd.43.271. Se D 2.3.28 (Studieophold).
En skatteyder, der tildeltes et »fellowship«, der androg 7.500 dollars om året i 2 år betinget af, at han i det nævnte tidsrum udførte research-arbejde i Californien, ansås for omfattet af de her omtalte regler om studierejselegater.
Ligeledes anså landsskatteretten et fellowship fra U.S.A. i forbindelse med arbejde på Vanderbilt universitetet for omfattet af reglerne om studierejselegater.
Indtægt ved gæsteforelæsninger i U.S.A. blev anset indkomstskattepligtig uanset, at skatteyderen ved at påtage sig forelæsningerne tillige kunne gøre studier inden for sit fag, lsr.1958.102.
Et legat, der tildeles uden betingelser vedrørende anvendelse, må, uanset at det anvendes til en studierejse, medregnes til den skattepligtige indkomst.
Se dog lsr. 1967.32.
Legater, der ydes til videnskabelige arbejder, er indkomstskattefri i det omfang, de medgår til dækning af de særlige udgifter, som det pågældende videnskabelige arbejder nødvendiggør, og som ikke modsvares af værdien af derved erhvervede salgbare aktiver.
Tilskud til dækning af udgifter til trykning af doktordisputats anses som et legat ydet til videnskabeligt arbejde.
Den omstændighed, at et rejselegat eller et legat til gennemførelse af et videnskabeligt arbejde ikke er fuldt udnyttet ved udgangen af det år, hvori beløbet er modtaget, medfører ikke indkomstskattepligt af det ubenyttede beløb, ligesom beløbet ikke skal medregnes i formueopgørelsen.
3.5.3. Legater med understøttelsesformål Sådanne legater er altid indkomstskattepligtige, medmindre legatet er skattefrit i medfør af reglerne i LL § 7.
Personer, der har fribolig i stiftelser og legatboliger, er indkomstskattepligtige af værdien af friboligen, efter et skøn over udlejningsværdien.
Om værdiansættelsen, se nærmere E 3.4.
4. Gaver, hædersgaver og gevinster Ole Bjørn m.fl.: Lærebog om indkomstskat, 5. udg., s. 106-119.
 C Helkett: Opgørelsen af den skattepligtige indkomst, 14.
 udg., s.480ff.
 Thøger Nielsen: Indkomstbeskatningen I, s. 274-315.
Bikuben 1979: Beskatning ved familieoverdragelser, s.13-53 (Povl Herler).
 Arne Kofoed: Gaveafgift, 2. udg.
4.1. Indkomstskattepligtige gaver 4.1.1. Gavebegrebet Gaveerhvervelser skal efter SL § 4 c medtages ved indkomstopgørelsen, medmindre gaven falder ind under afsnit III i lov om afgift af arv og gave, jfr.
SL § 5 b.
Om afgiftspligtige gaver, se E.4.2.
En gave kan foreligge f.eks. som en aktuel overdragelse af et formuegode, som et løfte om en fremtidig ydelse eller som en eftergivelse af gæld, og gaveydelsen kan bestå i såvel overdragelse af ting som arbejdsydelser og brugsrettigheder.
Der foreligger også en gave, når et gode overføres fra en persons formue til en andens mod et vederlag, der afviger fra godets værdi.
Eksempler på gavebeskatning Som eksempler på gavebeskatning kan anføres lsr. 1966.92, hvor det antoges, at en arbejdsgiver havde ydet en medhjælper en skattepligtig gave ved overdragelse af en bil (retten fandt, at den aftalte købesum ikke kunne forudsættes fastsat udelukkende efter sædvanlige handelsmæssige overvejelser) og lsr. 1969.29, hvor en skatteyder havde købt en byggegrund af sin arbejdsgiver på særlig favorable vilkår.
Hvor en fast ejendom var i lige sameje mellem 2 ejere, hvoraf den ene alene bekostede en varig forbedring på ejendommen, blev medejeren anset for indkomstskattepligtig af halvdelen af værditilvæksten.
En del af købesummen for en fast ejendom blev berigtiget ved indrømmelse af en livsvarig, fri boligret for sælgeren.
Dennes opgivelse af boligretten uden vederlag p.g.a. alderdomssvækkelse (som ikke kunne sidestilles med ophør ved død) blev anset for en gavedisposition, idet der ved opgivelsen tilførtes køberen en formuefordel, jfr.
VLD af 28. febr. 1986 (Skat 1986.3.205).
Værdiansættelsen Værdien af det overdragne formuegode ansættes principielt efter et skøn til værdien i handel og vandel på overdragelsestidspunktet.
Ved overdragelse af aktiver, hvor der skal beregnes arve- eller gaveafgift, finder værdiansættelsen sted efter de i skd.cirk. nr.
185 af 17. november 1982 fastsatte retningslinier.
Disse regler kan også danne udgangspunkt for skønnet ved værdiansættelsen, når gaven skal henregnes til modtagerens skattepligtige indkomst.
Hvis gaven hidrører fra udlandet, er det dens værdi her i landet, der skal lægges til grund ved indkomstopgørelsen, lsr. 1957.18 og 1959.119.
Når skibsværfter forærer navngivere af skibe smykker m.v., er modtagerne indkomstskattepligtige af et beløb, svarende til smykkernes (metal)værdi.
Eksempler på at gavebeskatning ikke gennemføres En betingelse for at beskatte en ydelse som gave er, at der ikke er betalt noget vederlag, eller dog kun delvis vederlag.
Hvor den ene part ved indgåelse af en aftale gør en god forretning, kan besparelsen ikke beskattes, når vederlaget ifølge parterne tilsigter at udgøre fuldt vederlag.
Som baggrund for en - helt eller delvis - vederlagsfri overdragelse af et formuegode kan der i øvrigt foreligge sådanne konkrete forhold, at gavebeskatning ikke kommer på tale.
En skatteyder erhvervede fra en kommune vederlagsfrit en parcel på 369 m2, der havde været benyttet som vandværksgrund.
Parcellen var naboparcel til skatteyderens ejendom.
Under hensyntagen til de ved erhvervelsen påtagne forpligtelser og udgifter bl.a. til planering, beplantning m.v. fandt landsskatteretten ikke, at der var tilflydt skatteyderen nogen skattepligtig erhvervelse (gave), lsr.1981.165.
Der forelå ikke en indkomstskattepligtig gave med hensyn til et beløb, som den pågældende havde modtaget fra sin afdøde mands broder i USA uanset at beløbet var ydet uden at der forelå gyldigt testamente, men alene formløse optegnelser vedrørende beløbets anvendelse efter yderens død, lsr.1978.56.
Selv om der i et tilfælde ikke kan ske beskatning ud fra et gavesynspunkt, kan beskatning dog ofte gennemføres ud fra andre synspunkter, idet det overdragne gode kan anses som et supplement til løn, leje eller renteindtægter eller som maskeret udbytte fra et aktie- eller anpartsselskab.
Formuedeling mellem papirløse samlevende Højesteret har i en dom af 18. nov. 1985 (skd.77.997) for første gang taget stilling til spørgsmålet om, hvorvidt den person, der efter ophævelse af et papirløst samliv modtager værdier fra den tidligere partner, skal betale indkomstskat heraf.
En mand på 26 år og en kvinde på 16 år flyttede sammen i sommeren 1973. Samlivet ophørte i juli 1976. I de tre år samlivet varede, boede de begge på ejendommen, hvor de brugte hele deres arbejdskraft på opdræt af rideheste og salg af rideudstyr fra en butik, indrettet på en ejendom på 6 tdr. land, som manden lejede i juli 1973, og som han i 1975 købte.
Ved samlivets ophør forlangte kvinden andel i mandens formue, der i det væsentligste bestod af gården og et antal heste.
Efter at kvinden ved skifteretten havde begæret opløsning af fællesskab/sameje, sluttedes i 1977 forlig om, at kvinden skulle havde ca. kr. 30.000. Skattevæsenet fik medhold i, at dette beløb, som kvinden ikke fandtes at have haft noget krav på, var indkomstskattepligtigt for hende enten som gave eller som arbejdsvederlag.
Dommen fastslår således, at ydelser erlagt efter samlivets ophør er skattepligtige, såfremt modtageren ikke har et retskrav på kompensation. (Dommen er kommenteret i UfR.1986.B129).
HD af 3. april 1986 (Skat 1986.4.261) drejede sig også om spørgsmålet om den skattemæssige behandling af aktiver modtaget i forbindelse med ophævelse af papirløst samlivsforhold.
En kvinde, der i ca. 15 år havde samlevet med en mand, med hvem hun havde 9 børn, ophævede samlivet og flyttede med børnene.
Ved samlivets ophør overdrog manden en bil til kvinden og ydede hende forskellige kontante beløb, der bl.a. blev anvendt til køb af en fast ejendom, ligesom han til børnene betalte underholdsbidrag efter aftale.
Kvinden blev ikke anset indkomstskattepligtig af bidraget til børnene i det omfang, det oversteg normalbidraget.
Højesteret antog, at kvinden under det mangeårige samliv gennem arbejde i hjemmet og i mandens virksomhed i betydeligt omfang havde bidraget til at sikre de formueværdier, som forelå ved samlivets ophør, og at de overdragne værdier var ydet for at sætte kvinden i stand til at opretholde et hjem for sig selv og børnene.
Under disse omstændigheder fandtes der ikke grundlag for at anse det modtagne som gave eller at betragte det som arbejdsvederlag.
Den skattemæssige betydning af, at der efter samlivets ophør erlægges en ydelse, når modtageren har et retskrav på kompensation, fremgår af VLD af 9. april 1981 (skd.58.295). Sagen vedrørte et papirløst par, der boede sammen fra 1970 til 1977. I 1973 var de flyttet ind i en villa, som den mandlige part havde skøde på.
I 1975 indgik parret en overenskomst om ligedeling af friværdien af villaen ved samlivets ophævelse, og i henhold hertil havde den kvindelige part i 1977 oppebåret 70.000 kr., som hun var blevet beskattet af.
Begge parter havde under samlivet haft indtægter og i fællesskab betalt ydelserne på huset og de øvrige leveomkostninger.
Landsretten fandt intet grundlag for at statuere, at der forelå en skattepligtig gave, idet det i præmisserne bl.a. anføres at: »sagsøgerinden efter omstændighederne også uden indgåelse af en overenskomst som den pågældende på grundlag af almindelige retsgrundsætniger på tilsvarende måde kunne have fået et krav på andel i provenuet ved salg af ejendommen eller i friværdien i ejendommen.« 4.1.2. Frit underhold Værdien af frit underhold, som en skatteyder modtager fra en samlever, bør, når det drejer sig om skatteydere med beskedne indtægter og formuemidler, i reglen ikke ansættes højere end den af ligningsrådet fastsatte normalværdi af kost og logi, der for indkomståret 1986 udgør 18.600 kr.
Hvis den, der modtager frit underhold, har indtægter, bør disse indtægter antages at være brugt til fælleshusholdningen, således at indtægterne fragår ved beregningen af værdien af frit underhold, se lsr. 1974.117.
Har parterne indtægter af nogenlunde samme størrelse, er der ikke grundlag for beskatning af frit underhold, jfr. lsr.1973.29. I et tilfælde, hvor en kvinde havde egne indtægter, blev værdien af hendes frie underhold dog ansat til 6.000 kr. (vedrører året 1963), da mandens økonomiske forhold var særdeles gode, lsr.1967.106.
Børn, der sammen med moderen opholder sig hos deres fader, skal ikke beskattes af værdien af frit ophold hos faderen, skd.18.155.
Værdien af kortvarige ophold hos familie beskattes efter praksis ikke.
En kvinde, der ikke havde egne indtægter, blev af lsr. anset skattepligtig af de fra hendes forlovede i Grønland modtagne ydelser til dækning af hendes privatforbrug, herunder husleje, på henholdsvis 20.000 og 24.000 kr. i de respektive år.
I HD af 27. nov. 1986 (II-157/1984) blev en kvinde anset for indkomstskattepligtig af værdien af frit underhold hos sin samlever.
Kvinden havde opsagt sin stilling for at pleje sin samlever, der var alvorlig kvæstet efter en ulykke.
Da samleveren efter et par års forløb var fuldt erhvervsdygtig, fortsatte kvinden med at passe parrets to fælles børn.
Den kvindelige part i et samlivsforhold havde i det år, samlivet blev etableret, et negativt privatforbrug på ca. 41.000 kr.
Lsr. fandt, at der måtte anses at være sket en skattepligtig formueoverførsel fra samleveren på 61.000 kr. (hvoraf ca. 20.000 kr. udgjorde hendes kontante forbrug), jfr.
Skat 1986.11.663.
4.1.3. Gaverejser Gaverejser og frirejser, der betales af arbejdsgiveren, omtales i afsnit D.1.7.10.
Hvis en skatteyder - uden for ansættelsesforhold - modtager en frirejse eller f.eks. af et trafikselskab har fået et frikort til brug inden for selskabets område, er han principielt skattepligtig af rejsens eller rejsernes værdi.
Værdien af frirejser, ydet som gaver (f.eks. af slægtninge i udlandet) med det ene formål, at gavemodtageren skal besøge giveren, skal efter praksis ikke medregnes med det beløb, gaven har kostet giveren, men alene med et beløb svarende til værdien af selve opholdet under rejsen, lsr. 1952.136 og 1960.29 og 190. I lsr. 1967.106 formuleres synspunktet derhen, at modtageren skal beskattes af rejsens reelle økonomiske værdi (anslået til 450 kr., medens giveren havde betalt 4.255 kr. for rejsen).
Ved værdiansættelsen kan den af ligningsrådet fastsatte værdi af fri kost, som for indkomståret 1986 udgør 43 kr. pr. dag, være retningsgivende.
En skatteyder, der af sin i U.S.A. bosatte svigersøn var blevet anmodet om at vidne i en mod svigersønnen anlagt straffesag, og som af svigersønnen havde fået betalt sin billet til rejsen, kunne allerede under hensyn til rejsens formål ikke anses indkomstskattepligtig af nogen del af værdien heraf, lsr.
 1963.105.
Kontante gavebeløb, der ydes med henblik på en rejse, men som ikke er betinget af, at der foretages en rejse, er fuldtud indkomstskattepligtige.
En frirejse, der er vundet som gevinst ved en offentlig bortlodning, skal ikke indkomstbeskattes i de tilfælde, hvor arrangøren af bortlodningen har betalt afgift af gevinstens værdi.
En radio- og TV-forhandler ansås for skattepligtig af 6.000 kr., der udgjorde den skønsmæssigt ansatte værdi af en af et leverandørfirma arrangeret frirejse til USA og det Det fjerne Østen, idet rejsen ansås for at have været af overvejende turistmæssig karakter, lsr. 1980.57.
4.1.4. Gældseftergivelse Hvor en gave forekommer i form af en gældseftergivelse, skal værdien af gaven ansættes til fordringens værdi.
Ved HD af 20. december 1979 blev den af skattemyndighederne hidtil fulgte praksis, hvorefter arvingsgæld altid blev fastsat til kurs 100 tilsidesat, idet højesteret fastslog, at det var værdien i handel og vandel af den arvede fordring, der skulle afgiftsberigtiges.
Som følge af denne afgørelse blev en ved højesteret verserende sag om værdien af en gave i form af eftergivelse af gæld i henhold til nogle pantebreve forligt således, at gaveafgiften skulle beregnes på grundlag af pantebrevenes handelsværdi, skd.53.173 og tilsvarende lsr.1981.58.
Hvis den eftergivne fordring var værdiløs, foreligger der ikke nogen gave.
Hvis en kreditor afgiver saldokvittering mod at modtage et mindre beløb end det skyldige, og det må formodes, at debitor ikke ville have været i stand til at betale det fulde beløb, foreligger der ikke nogen gave, se bl.a. lsr.1944.60 og 1974.28. I lsr.1954.104 antog landsskatteretten, at der forelå en delvis gave, idet debitor var i besiddelse af realisable midler til betaling af hele gælden.
Hvor eftergivelse af gæld helt eller delvis fremtræder som led i en samlet akkord eller anden samlet kreditorordning, sker der i almindelighed ikke nogen beskatning af gældseftergivelsen, se L 3.6.6.
4.1.5. Påtagelse af forpligtelse Hvor en gave består i en forpligtelse til at udrede løbende kontante ydelser, må der tages stilling til, hvorvidt der foreligger en kapitalgave, der skal beskattes i det år, hvori tilsagnet om gaven er ydet, eller en aftægts- eller underholdsydelse, hvis skattemæssige stilling er omtalt under E 3.4.
Hvis gavetilsagnet går ud på, at der uden særlige betingelser og uden forbehold (stiltiende eller udtrykkeligt) om ophør ved givers eller gavemodtagers død ydes et bestemt årligt beløb, indtil der ialt er ydet et klart fikseret beløb eller et bestemt beløb i en bestemt årrække, foreligger der en kapitalgave.
Værdien af denne gave beskattes som nævnt i det år, tilsagnet opnås, og værdiansættelsen foretages under hensyntagen til den afdragsvise erlæggelse.
De årlige ydelser anses som afdrag på gæld og medtages ikke ved indkomstopgørelsen.
4.1.6. Arveafkald Arveafkald på en endnu ikke falden arv vil, selv hvor det ydes til fordel for bestemte medarvinger, normalt ikke indeholde nogen skattepligtig gaveydelse, jfr. til dels lsr.1963.6.
Gives der derimod afkald på en allerede falden arv, må det undersøges, om den trufne disposition med hensyn til arvens fordeling har støtte i arveladerens bestemmelser, således at beskatning undlades, hvis den foretagne arvedeling blot er udtryk for arveladerens ønsker med hensyn til fordelingen af hans efterladenskaber.
Der kræves ikke nogen gyldig testamentarisk disposition fra arveladerens side for at lægge arveladerens ønsker til grund ved skiftet, se f.eks. lsr. 1943.39 og 1978.56, hvor indkomstbeskatning blev undladt.
Har den stedfundne skævdeling af arven ingen støtte i arveladerens dispositioner, må et arveafkald anses som en disposition, der - udover afkaldsgiverens betaling af arveafgift - kan udløse beskatning af gavens værdi hos den begunstigede.
Se f.eks. skd. 70.427.
Hvis arveafkald er meddelt, inden arvingerne har tiltrådt arven, hvilket for privatskiftede boers vedkommende vil sige, inden boet er udleveret arvingerne til privat skifte, og for offentligt skiftede boers vedkommende, inden der er truffet bestemmelse om vedgåelse eller ikke-vedgåelse af gælden, medfører afkaldet normalt ikke gavebeskatning hos medarvingerne, jfr. lsr.1963.6 og skd.35.3. Men gives afkaldet til fordel for bestemte medarvinger (afkald af dispositiv karakter), skal der dog ske gavebeskatning hos de begunstigede medarvinger, selv om afkaldet gives, før arvingerne har tiltrådt arven, skd.48.20.
Er der givet afkald, efter at arvingerne har tiltrådt arven, betragtes det merbeløb, der tilfalder medarvinger i kraft af afkaldet, ikke som arv, men som en gave fra afkaldsgiveren.
Virkningen heraf er, at der skal svares indkomstskat af gaven, eller, hvis der er tale om en nærpårørende, gaveafgift.
Det bemærkes i den forbindelse, at gaver til søskende er indkomstskattepligtige.
Se lsr.1961.15 og 1970.117 samt lsr.1983.40.
Delvis afkald samt andre problemer om afkald er behandlet af Vagn Carstensen i UfR 1974 B, s.13, der især drejer sig om afgiftsmæssige problemer, men også omhandler indkomstskattemæssige forhold.
4.1.7. Arveforskud Litteratur: Just Munch: Arveforskud i afgiftsmæssig belysning, S.O.
 1972, s.180 ff.
Det fremgår af SL § 5 b, at forskud på såvel falden som ikke-falden arv ikke skal medtages ved indkomstopgørelsen, men der svares normalt enten arve- eller gaveafgift af sådanne arveforskud, SL § 5 b og arveafgiftslovens § 4 e, jfr. § 44, stk. 1.
Når der ydes arveforskud til giverens afkom, stedbørn og disses afkom, afdødt barns eller stedbarns ægtefælle, eller til forældre, stedforældre og bedsteforældre samt til giverens samlevende ægtefælle (hvis gaven bliver særeje) skal der normalt svares gaveafgift ved ydelsen af arveforskuddet.
Dette gælder også, hvis giveren bor i udlandet.
Ydes arveforskuddet til andre end de foran nævnte, skal der hverken svares gaveafgift eller indkomstskat, men derimod arveafgift ved arveladerens død.
Bor giveren i udlandet skal arveforskuddet hverken beskattes eller afgiftsbelægges (for en herboende modtager), medmindre arveforskuddet er fast ejendom m.v., jfr. lov om afgift af arv og gave § 8.
Betingelserne for at anse en ydelse til en ikke-nærtbeslægtet, som et ikke-indkomstskattepligtigt arveforskud er, dels at modtageren er aktuelt arveberettiget efter yderen (efter loven eller i henhold til testamente, lsr. 1942.127 og 1959.21 samt Skat 1986.1.69 modsætningsvis), dels at der er udstedt arveforskudsbevis, eller at der foreligger andre omstændigheder, der viser, at det modtagne beløb skal afkortes i senere arv, og dels, at der er en vis sandsynlighed for, at modtageren vil overleve overdrageren.
Som eksempel på »andre omstændigheder«, der kan  

 »dokumentere« en arveforskudshensigt, kan henvises til lsr. 1978.170, hvor forskelsværdien mellem overdragelsessummen og handelsværdien af et sommerhus ansås for et arveforskud, idet sælgeren i et forud for overdragelsen oprettet testamente havde testamenteret ejendommen til køberen som legat og i en efter overdragelsen oprettet codicil til testamentet havde tillagt køberen det pantebrev, som denne havde udstedt som delvis betaling for ejendommen, jfr. tilsvarende lsr.1982.50.
Man har tidligere i nogle tilfælde godkendt, at det var tilstrækkeligt for at anerkende, at et beløb var ydet som arveforskud, at der først senere blev udstedt arveforskudsbevis, men efter at reglerne i arveforordningens §§ 10-13 er ophævet ved arveloven af 1964, kan en giver af arveforskud ikke efter gavens givelse meddele pålæg om afkortning i arven, hvorfor det nu kræves, at der allerede i forbindelse med ydelsen af arveforskud er udstedt arveforskudsbevis eller dog truffet aftale om afkortning i senere arv.
Det anerkendes i praksis, at der også til legatarer kan ydes arveforskud.
Udbetales kun en del af legatet, må der i arveforskudsbeviset være indsat bestemmelse om afkortning, også selvom der ydes alle legatarer lige meget i arveforskud.
 Vederlag for at give arveafkald anses som arveforskud, jfr.
skd.59.350, hvor der blev beregnet gaveafgift af de vederlag, som 5 stedbørn havde modtaget for at give arveafkald.
4.1.8. Beskatningstidspunktet En gave skal medtages ved indkomstopgørelsen, når modtageren er underrettet om gaven, lsr. 1945.25. Der kan imidlertid være knyttet sådanne betingelser til gaven, at beskatningstidspunktet udskydes, lsr. 1946.153, hvor gavemodtageren først blev beskattet af gaven ved rentenyderens død.
Om beskatning af gaver med forbeholdt rentenydelsesret, se E 4.3.3.
Det forekommer, at gavemodtageren senere, når han bliver klar over gavens skattemæssige konsekvenser, giver afkald på den.
Et sådant afkald kan normalt ikke tillægges skattemæssig betydning, lsr.
 1950.142. Se om afkald på indtægt i afsnit C 1.4.
Såfremt en gaveoverdragelse af aktier er sket under forudsætning af, at amtsskatteinspektoratet godkender den i gaveanmeldelsen anførte aktiekurs, anses gaven i skattemæssig henseende for ydet på det tidspunkt, hvor modtageren af gaven er underrettet om gaven, uanset om det pågældende vilkår først opfyldes på et senere tidspunkt.
Gavedispositionen vil kunne annulleres med skattemæssig virkning fra gavetidspunktet, såfremt amtsskatteinspektoratet fastsætter en højere værdi af aktierne, idet en afgørende forudsætning fra giverens side må anses for bristet.
Det må dog være en forudsætning, at gaven annulleres i umiddelbar forbindelse med den endelige afgørelse af aktiernes værdi til gaveafgiftsberegningen, skd.16.48.
4.2. Afgiftspligtige gaver Gaver, der ydes til nært beslægtede, skal gaveafgiftsberigtiges.
Nært beslægtede er børn, stedbørn og disses afkom, afdødt barns eller stedbarns ægtefælle samt forældre, stedforældre og bedsteforældre.
Endvidere sidestilles adoptivforhold med slægtskabsforhold, hvorimod plejeforhold ikke er omfattet af gaveafgiftsreglerne.
Reglerne om gaveafgift findes i lovbkg. nr. 310 af 23. juni 1983 af lov om afgift af arv og gave samt ændringslov nr. 339 af 4. juni 1986.
Gaver mellem ægtefæller, hvor gaven gives fra den ene ægtefælles bodel til den anden ægtefælles bodel er afgiftsfrie, idet dispositionen ikke forrykker ejerforholdet (boslodderne) mellem ægtefællerne p.gr.a. formuefællesskabet.
Gaver fra en ægtefælles særeje til den anden ægtefælles bodel er ligeledes afgiftsfrie.
Kun gaver, der bliver modtagerægtefællens særeje, skal afgiftsberigtiges.
Der foreligger ikke en gaveafgiftspligtig disposition ved oprettelse af en ægtepagt, hvorved der fra fællesboet og fra mandens bodel udskilles aktiver, repræsenterende lige store beløb, til ægtefællernes respektive særejer, skd.54.209.
Derimod foreligger der en gave, der skal afgiftsberigtiges, når der overføres værdier fra den ene ægtefælles særeje til den anden ægtefælles særeje.
Såfremt giverægtefællen overfører værdier fra sin bodel til den anden ægtefælles særeje, er det kun halvdelen af gavens værdi, der skal afgiftsberigtiges, da modtagerægtefællen i kraft af formuefællesskabet har krav på halvdelen af gavens værdi ved formuefællesskabets opløsning.
Afgift erlægges også for gaver, der fremkommer ved køb eller anden retshandel, hvor modtageren ikke har ydet fuldt vederlag.
Gaveafgiften erlægges under eet for alt, hvad der i et kalenderår er ydet, fra samme giver til samme gavemodtager.
Der svares kun afgift af beløb, der overstiger 8.000 kr. inden for et år.
For samlevende ægtefæller gælder den særlige regel, at der ikke betales afgift af afgiftspligtige beløb indtil 100.000 kr.
Ved sammenlægning er det giverens forhold der er afgørende.
En gave fra en fader sammenlægges således ikke med en gave fra bedstefaderen, i begge tilfælde beregnes afgift med to skattefri bundgrænser på 8.000 kr.
Hvis såvel faderen som moderen har særeje, og der tillige findes fælleseje, kan der fra hver af de tre formueområder gives en gave på 8.000 kr. til hvert barn, uden at der svares afgift.
Afgiftsfri er: 1) Underhold i yderens hjem eller på hospital, plejehjem eller lignende uden hensyn til gavens størrelse, 2) gaver, der ydes til afkom samt stedbørn og disses afkom til personlig benyttelse og brug, bestående af møbler samt andet udstyr, forsåvidt den samlede værdi af, hvad der i eet kalenderår er ydet, ikke overstiger 5.000 kr.
I modsat fald er det overskydende beløb afgiftspligtigt.
De nævnte regler kommer også til anvendelse på gaver fra barnefaderen til hans uden for ægteskab fødte barn samt på gaver til svigerbarn, der lever i sædvanligt formuefællesskab med giverens barn, såfremt gaven indgår i formuefællesskabet.
Såfremt gaven bliver svigerbarnets særeje, er gaven indkomstskattepligtig.
Gaver til afdødt barns ægtefælle belægges med gaveafgift, medmindre ægtefællerne var skilt eller separerede ved dødsfaldet.
Gaver fra plejeforældre til plejebørn samt gaver mellem søskende er indkomstskattepligtige.
Bestemmelsen om, at gaver ydet fra stedbørn til stedforældre er undergivet gaveafgift, gælder også, når et i et ægteskab indbragt særbarn efter ægteskabets opløsning har ydet en gave til sin tidligere stedfader eller-moder, lsr. 1970.116.
Gaveafgiftsreglerne kommer også til anvendelse, selv om gavegiveren er bosat i udlandet.
En udenlandsk statsborger med fuld skattepligt til Danmark, der ved sit fyldte 25. år ville få en trustkapital i New Zealand, oprettet af bedstefaderen, udbetalt til fri rådighed, var ikke indkomstskattepligtig af udbetalingen, men alene gaveafgiftspligtig.
Efter danske retsregler måtte udbetalingen anses som en båndlagt gave fra truststifteren til barnebarnet.
Ændring af værdiansættelsen i gaveanmeldelsen Parterne er bundet af den værdiansættelse, de har anført i en gaveanmeldelse.
Amtsskatteinspektoratet kan som efterprøvende myndighed ændre værdiansættelsen, hvis den af parterne anførte værdi ikke svarer til det overdragnes værdi i handel og vandel på gavetidspunktet.
Amtsskatteinspektoratets ændring skal ske inden 3 måneder efter anmeldelsens modtagelse, og parterne skal have lejlighed til at ytre sig skriftligt eller mundtligt inden ændringen, såfremt dette ikke medfører overskridelse af en lovbestemt frist eller lignende, jfr. skd.cirkulæreskrivelse af 4. marts  

 1983.
 I skd.cirk af 2. sept. 1983 henledes opmærksomheden på ØLD af 7.
sept. 1982, som fastslår, at »der ikke er grundlag for at antage, at skattemyndighedernes efterprøvelse af værdiansættelserne i en gaveanmeldelse alene eller i det væsentlige skal sikre, at ansættelsen ikke er for lav.
Såfremt ansættelsen anses for at være for høj, skal der også foretages en ændring.« 4.3. Gaver, der hverken er indkomstskatte- eller HLV6) afgiftspligtige 4.3.1. Lejlighedsgaver I praksis sker der ikke nogen beskatning af lejlighedsgaver af traditionelt præg, såsom fødselsdags-, bryllups- og sølvbryllupsgaver o.lign., såfremt der er tale om gaver af mindre omfang, se lsr. 1954.101 (gavepakke) 1958.104 (ikke beskatning af værdien af et fjernsynsapparat skænket af en kreds af slægtninge som jule- og fødselsdagsgave for flere år) 1965.16 (gave i form af et fjernsynsapparat fra en forening, som gavemodtageren havde stiftet og været formand for, ikke anset skattepligtig).
En studerende modtog efter studentereksamen et legat på 700 kr., der ifølge legatfundatsen skulle tildeles en dansksindet elev fra en bestemt sønderjysk skole.
Legatet var tildelt uden ansøgning, og landsskatteretten fandt, at tildelingen kunne sidestilles med en lejlighedsgave, der ikke oversteg det efter forholdene naturlige niveau for en sådan gave, og herefter kunne der bortses fra beskatning af beløbet, lsr. 1984.63.
En skatteyder, der havde haft feriegæster fra U.S.A., og som modtog en kontant gave fra disse, blev ikke beskattet heraf på grund af den nære forbindelse mellem gaven og de af ham afholdte udgifter, lsr. 1969.28.
En skatteyder, der i anledning af sit bryllup modtog en gave på 5.000 kr. fra en moster, blev under hensyn til beløbets størrelse anset indkomstskattepligtig af gaven, lsr. 1971.25.
Gaver af større værdi imellem forretningsforbindelser er ikke fritaget for beskatning.
Lejlighedsgaver, herunder jule- og nytårsgaver, fra arbejdsgiveren, omtales i afsnit D 1.9.5.
4.3.2. Indsamlede gaver Gaver, der hidrører fra indsamlede bidrag, er skattefri ifølge LL § 7 a.
Det er herved forudsat, at gaven er oppebåret een gang for alle og alene har karakter af en anerkendelse af modtagerens fortjenester.
Som »indsamlet« betragtes et gavebeløb ikke alene, hvor  

 indsamlingen henvender sig til offentligheden, men også hvor den finder sted blandt personalet i en institution eller virksomhed.
Den omstændighed, at to, tre eller flere personer slår sig sammen om en gave, er dog ikke tilstrækkelig til, at gaven kan betragtes som tilvejebragt ved indsamling af bidrag.
Hertil må kræves, at indsamlingen har været organiseret over en vis større kreds, jfr.
skd.cirk. af 5. jan. 1943, og at der har været tale om en egentlig indsamling, jfr. lsr.1963.104, 1965.15, 1969.27 og 1981.57.
På generalforsamlingen i en konsulenttjeneste blev det vedtaget at yde den fratrædende leder af konsulenttjenesten en afskedsgave som påskønnelse af hans mangeårige ledende arbejde i tjenesten.
Gavens størrelse blev vedtaget til ca. 1 kr. pr. medlem, og midlerne blev tilvejebragt dels på generalforsamlingen, hvor 850 af foreningens ca. 12.000 medlemmer deltog, dels fra det normale kontingent.
Lsretten fandt, at der ikke var tale om en indsamling i den forstand, hvori udtrykket anvendes i LL § 7 a, jfr. lsr.85.46.
Gavebeløb, der er udredet af arbejdsgiveren, kan ikke betragtes som »indsamlet«.
Sådanne gavebeløb vil på den anden side ofte falde ind under bestemmelserne i LOSI om fratrædelsesgodtgørelse eller jubilæumsgratiale.
4.3.3. Gaver med forbeholdt udbytteret Efter lov om afgift af arv og gave § 5 b skal en gave, der gives i levende live, hverken indkomstbeskattes eller gaveafgiftberigtiges, såfremt giveren har forbeholdt sig indtægterne eller brugen og nytten for sin livstid eller for et tidsrum, som endnu ikke er udløbet ved hans død.
Ved giverens død svares der i så fald arveafgift.
Ophører indtægts- eller brugsnydelsen inden giverens død, svares der i henhold til § 44, sidste stk., gaveafgift af hele kapitalen efter værdiforholdene ved ophøret af den forbeholdte nydelse, forudsat at gaven i øvrigt omfattes af gaveafgiftsreglerne, og hvis dette ikke er tilfældet, må beløbet indkomstbeskattes hos modtageren.
Til belysning af spørgsmålet se lsr. 1958.103.
Overdrages en fast ejendom, således at giveren forbeholder sig nytten og brugen af ejendommen for sin livstid, skal der på overdragelsestidspunktet svares afgift/indkomstskat af gavens værdi, såfremt giveren alene forbeholder sig brugen af en del af ejendommen.
Ved fastsættelse af gavens værdi må der tages hensyn til værdien af den kapitaliserede boligret.
Har giveren forbeholdt sig brugen af hele ejendommen, og skal gavemodtageren fremtidigt betale ejendommens udgifter, skal der betales afgift/indkomstskat allerede ved gavens modtagelse, og der skal ved fastsættelse af gavens værdi tages hensyn til den kapitaliserede brugsret.
Såfremt giveren derimod fortsat afholder udgifterne vedrørende den bortskænkede ejendom, udskydes afgiftsberegningen til giverens død, således at der alene bliver tale om arveafgiftsberegning, se lsr. 1974.118, uanset slægtskabsforholdet mellem giver og gavemodtager.
Ophører brugsretten imidlertid inden giverens død, skal der på ophørstidspunktet svares gaveafgift/indkomstskat af gavens værdi på ophørstidspunktet.
Har en person bortskænket en kapital, men forbeholdt sig rentenydelsesretten, finder bestemmelsen i § 5 b anvendelse, således at der hverken svares afgift eller indkomstskat på gavetidspunktet.
Dette gælder selvom gavemodtageren får fri rådighed over kapitalen.
Er det forbeholdte udbytte større eller mindre end det hidtil oppebårne udbytte, beregnes der gaveafgift/indkomstskat af kapitalen med fradrag af kapitalværdien af rentenydelsen, lsr. 1971.26.
4.4. Hædersgaver 4.4.1. Fonds, legater m.v. - særlig indkomst Som særlig indkomst beskattes gave- og legatbeløb, der er ydet een gang for alle af offentlige midler, legater, kulturelle fonds o.lign. her i landet eller i udlandet, når gaven eller legatet udelukkende har karakter af en anerkendelse af modtagerens fortjenester, jfr.
LOSI § 2, nr. 16.
Om den nærmere forståelse af udtrykket »offentlige midler, legater og kulturelle fonds o.lign.« henvises til lsr. 1969.109, hvorefter Landsforeningen til bekæmpelse af kredsløbssygdomme's hædersgave til en læge, blev anset omfattet af § 2, nr. 16, idet der blev lagt vægt på, at foreningen, der er landsomfattende med et stort antal medlemmer, har et klart almennyttigt formål (selvom beløbet altså her ikke var ydet fra en egentlig fond eller lign.).
Ligeledes er en hæderspris fra Foreningen til hjertesygdommenes bekæmpelse samt Carnegiefondets belønninger anset omfattet af § 2, nr. 16.
Omvendt vil »hædersgaver«, der udredes af foreninger uden almennyttigt formål, og som hidrører fra foreningens almindelige midler, ikke være omfattet af § 2, nr. 16. Således kunne Hygiejneprisen, der var ydet af en brancheforening, ikke antages at have en sådan karakter af anerkendelse, at den kunne beskattes som særlig indkomst, lsr. 1976.118.
En legatportion på 12.000 kr., som en boelsmand havde modtaget fra en kreditforenings jubilæumsfond som anerkendelse af hans langvarige virke inden for dansk landbrugs faglige organisationer, ansås for omfattet af § 2, nr. 16, idet der ikke fandtes holdepunkter for den ved den påklagede ansættelse anlagte forståelse af bestemmelsen, hvorefter »legater, kulturelle fonds o.lign.« skulle hidrøre fra »offentlige midler«, lsr.  

 1980.55.
En museumsbetjent havde i sin fritid været beskæftiget som ulønnet idrætsleder, og i denne egenskab havde han af en lokal fond, oprettet af brugsforeningen i hans bopælskommune, fået udbetalt et beløb på 3.000 kr.
Dette beløb ansås for omfattet af § 2, nr. 16, lsr. 1980.180.
Et legatbeløb på 25.000 kr. fra Veluxfonden til en numismatiker ansås ligeledes omfattet af § 2, nr. 16, lsr. 1982.63.
Fra Fællesbankens Fond blev en hædersgave på 20.000 kr. tildelt en person, der havde virket i sparekasseverdenen i mere end 30 år.
Landsskatteretten fandt, at LOSI § 2, nr. 16 ikke indeholder en betingelse om, at den udbetalende fond skal have et almennytigt formål, og beløbet blev herefter beskattet som særlig indkomst, lsr. 1984.62.
En arkitekt og lærer på kunstakademiet, modtog uansøgt et legat på 10.000 kr. fra Johs.
Krøier's Fond.
Tildelingen af legatet var af fondens bestyrelse begrundet i klagerens almindelige faglige fortjenester og tænkt som en hæderstilkendegivelse.
Denne begundelse var ikke i overensstemmelse med fondens fundats, der bl.a. forudsatte legatportioner anvendt til uddannelse af unge mænd med henblik på selvstændig erhvervsudøvelse, ikke mindst som selvstændige kunsthåndværkere.
Landsskatteretten fandt imidlertid, at det omhandlede beløb opfyldte de i § 2, nr. 16, indeholdte betingelser for beskatning som særlig indkomst, lsr.1985.153.
Rådet for større færdselssikkerhed uddeler indtil 10 gaver årligt, hver af en værdi ikke over 500 kr. til personer, der har gjort et særligt påskønnelsesværdigt arbejde for færdselssikkerheden.
Sådanne gaver anses som hædersgaver, forudsat at gaven er ydet en gang for alle, samt at gaven ikke har karakter af arbejdsvederlag.
En skuespiller havde modtaget to legater i 1978. Udformningen af de to legaters fundatser udelukkede ikke, at legaterne blev tildelt samme person flere gange, men alligevel anså landsskatteretten legaterne for omfattet af LOSI § 2, nr. 16, bl.a. under hensyn til at det var oplyst, at klageren ikke tidligere havde modtaget de omhandlede legater, og at det i øvrigt ville være i strid med formålet og ideen bag legaternes fundatser, om samme kunstner fik tildelt legatet flere år i træk, lsr.1981.166.
 Ikea-prisen, indstiftet af Ikea a/s, uddeles en gang årligt med hhv.
15.000 kr., 10.000 kr. og 10.000 kr. til personer, der har skabt »en bedre hverdag for de mange mennesker.« Prisen kan ikke søges og prismodtagerne udpeges af en komite, bestående af en billedhugger, en grafiker, en journalist og en arkitekt.
Efter det oplyste, herunder at der ikke er dannet en selvstændig fond, men alene nedsat en særlig udvægelseskomite, fandt lsr.
ikke, at prisen kunne henføres under LOSI § 2, nr. 16, Skat 1986.10.602.
Angående udtrykket »udelukkende anerkendelse af modtagerens fortjenester« kan anføres, at enker, der modtager hædersgaver på grund af afdødes indsats som hovedregel ikke er anset omfattet af bestemmelsen, hvorfor sådanne beløb må beskattes med almindelig indkomstskat.
Hvis LOSI § 2, nr. 16 skal anvendes må gave- eller legatbeløbet ikke være ydet på grund af et specielt værk.
En forfatter, der modtager en ydelse på grund af en speciel bog, kommer normalt ikke ind under reglerne om særlig indkomst.
Hertil må kræves, at gave- eller legatbeløbet skal være ydet ham som en anerkendelse af hans forfatterskab som sådant.
4.4.2. Almindelig indkomstskat Som almindelig indkomst beskattes:
a.
Beløb, der ydes over en årrække, lsr. 1959.24 og 25.
b.
Beløb, der er en belønning for arbejds- eller bistandpræstationer, lsr. 1980.56, 1981.56 og 1984.64 og 146.
c.
Beløb, der er klausuleret, f.eks. beløb, der ydes til fortsat videnskabeligt arbejde eller beløb, der ydes til køb af bøger (boglegater).
(Se dog E 3.5.2 om de delvis skattefri studierejselegater og legater til videnskabeligt arbejde).
d.
Præmier udbetalt på grundlag af konkurrence, lsr.1978.86 og 1981.55.
e.
Ideebelønninger til lønmodtagere for rationaliseringsforslag o.lign., lsr. 1970.115, og beskatning af penge og genstandspræmier, der ydes til statens ansatte for rationaliseringsforslag, skd.17.110.
 Af særlige afgørelser skal nævnes:
VLD af 18. februar 1980 (Skd.54.227) vedrørende en forfatter, som i 1973 modtog en legatportion på 2.000 kr. og i 1974 en legatportion på 5.000 kr. fra samme legat.
Forfatteren havde i en årrække arbejdet på et særligt kartotek over bøger, og det var for denne indsats hun modtog legatbeløbene, der blev tildelt uden ansøgning og uden betingelser.
Hun modtog kun legaterne de to år.
Landsskatteretten fandt, at det legatbeløb, hun modtog i 1973, var omfattet af § 2, nr. 16, i LOSI, medens det legat, som hun modtog i 1974, på baggrund af tildelingen i 1973, ikke kunne anses for ydet en gang for alle, hvorfor det faldt uden for nævnte bestemmelse.
I VLD bemærkes det, at den hende i 1974 tildelte legatportion er ydet hende for samme indsats som den, for hvilken hun i 1973 havde modtaget en legatportion.
I hvert fald under disse omstændigheder findes det i 1974 tildelte beløb ikke at kunne anses for ydet hende en gang for alle, og det var således ikke omfattet af bestemmelsen i § 2, nr. 16.
Beløb, der udbetales sammen med universitetsguldmedaljer, anses som skattepligtig almindelig indkomst, jfr. lsr.1959.23, hvor dog modtagerens omkostninger i forbindelse med guldmedaljeafhandlingen blev tilladt fratrukket ved indkomstopgørelsen.
En skatteyder, der var ansat ved Handelshøjskolen i København, modtog Tietgen-prisbelønningen på 10.000 kr. samt en guldmedalje for en afhandling, der blev anvendt til opnåelse af licentiatgrad.Da prisbelønningen måtte anses for at være tildelt ham for den arbejdsmæssige indsats ved udarbejdelsen af afhandlingen, blev beløbet beskattet som almindelig indkomst, lsr.
 1984.146.
En købmand modtog et legat, der var tildelt som en anerkendelse af skatteyderens særlige indsats som bestyrelsesmedlem (sekretær) i købmandsforeningen og ikke som en anerkendelse af skatteyderens fortjenester i almindelighed.
Beløbet ansås ikke for omfattet af § 2, nr. 16, men ansås almindeligt indskattepligt, lsr. 1981.56.
Et beløb på 10.000 kr. modtaget for besvarelsen af en prisopgave kunne ikke anses omfattet af § 2, nr. 16, men ansås for almindeligt indkomstskattepligtigt, lsr.1981.55.
En legatportion på 5.000 kr. fra Knud Højgaards Fond uddelt efter ansøgning til teknikerstuderende efter studiets første del, blev anset for almindelig indkomst.
Tildelingen kunne ikke betragtes som udelukkende at have karakter af en anerkendelse af modtagerens fortjenester, jfr. lsr. 1984.64.
Se også ØLD af 19. august 1976 vedrørende F.
L.
Smidth og Co A/S's Mindelegat af 1964, hvor ydelserne blev anset som almindelig indkomst, da der var en nær sammenhæng mellem arbejdsgiver og legatbestyrelse, og tildeling kun kunne ske til de i virksomheden ansatte i forbindelse med deres virke der, jfr. tilsvarende lsr. 1980.56.
Udbetalinger fra statens kunstfond anses ligeledes for almindelig indkomstskattepligtige, hvadenten der er tale om de almindelige 3-års stipendier eller om engangsbeløb, der er ydet som støtte til forfattere og kunstnere som anerkendelse for værker, hvor det økonomiske udbytte ikke står i rimeligt forhold til den kunstneriske indsats, lsr. 1967.108, hvor et sådant beløb primært blev anset som en slags erstatning for manglende indtægter grundet svigtende salg.
Se også lsr. 1970.114 og lsr. 1975.21.
Det samme er tilfældet med de understøttelser til kunstnere og forfattere, der ydes over finansloven, lsr. 1954.118. Yder kunstfonden studierejselegater eller udgivelsesstøtte, behandles disse udbetalinger efter samme regler som legater ydet til studierejser og videnskabelige arbejder, se E 3.5.2.
Også forfatterprisen for børne- og ungdomsbøger, anses for almindelig skattepligtig indkomst, lsr. 1970.114, og det samme gælder hædersgaver fra Hærens linieofficerskorps Jubilæumsfond.
Derimod er kvalitetsbidrag fra filmfonden i henhold til film- og biograflovens § 18, stk. 2, anset omfattet af reglerne i LOSI § 2, nr. 16.
4.4.3. Skattefri hædersgaver Hæderspriser, der udbetales i henhold til Nobelstiftelsens Grundstadgar samt Nordisk Råds Litteratur- og Musikpris er fritaget for såvel almindelig som særlig indkomstskat, LL § 7 v.
4.5. Dusører Dusører og belønninger for fortjenstfulde handlinger er skattepligtig almindelig indkomst, men SD kan i henhold til LOSI § 17, stk. 2 bestemme, at sådanne beløb beskattes som særlig indkomst, såfremt de ydes for fortjenstfulde handlinger, som det ligger uden for modtagerens erhverv at udføre.
Der tænkes på dusører og belønninger for indsats for at redde menneskeliv eller for medvirken til opklaring af forbrydelser.
En dusør udbetalt af en bank for et forsøg på at afværge et bankrøveri, blev beskattet efter § 17, stk. 2.
Dusører, der udbetales af politiet til personer uden for politiet for resolut og modig handling eller for bistand til opklaring af forbrydelser, kan ifølge skd.cirk. af 30. april 1982 anses for særlig indkomst uden ansøgning.
Det vil for fremtiden være tilstrækkeligt, at modtageren på selvangivelsen opfører beløbet i rubrikken for særlig indkomst (skd.61.131).
En skatteyder, der drev selvstændig erhvervsvirksomhed med salg af geværer og rifler og havde autorisation som våbenhandler, blev bekendt med, at et gevær, han havde købt af en privat person, var stjålet, og som led i afleveringen modtog han en dusør, som dog ikke kunne beskattes som særlig indkomst efter § 17, stk. 2, da afleveringen af det stjålne gevær må anses at være en handling, som henhører under erhvervet som våbenhandler.
Carnegiefondets belønninger for heltemodige handlinger anses omfattet af reglen i § 2, nr. 16, jfr. skd.cirk. af 23. februar 1968, også når der er tale om redningsaktioner m.v. udført af professionelle, jfr.
E 4.4.1.
4.6. Gevinster Efter bestemmelsen i SL § 4f skal indtægter af lotterispil samt andet spil og væddemål medregnes ved indkomstopgørelsen.
4.6.1. Ikke skattepligtige Visse gevinster er ikke indkomstskattepligtige, idet der i stedet svares en afgift til staten.
Det drejer sig om følgende:
1) Klasselotterigevinster, præmieobligationsgevinster og gevinster ved tipning er i henhold til særlige lovbestemmelser ikke indkomstskattepligtige (hvorimod der ved gevinstudbetalingen fradrages en 15 pct.'s afgift af den del af gevinstbeløbet, der overstiger 200 kr.).
2) Endvidere svares der af lotterigevinster i henhold til lotteriafgiftsloven en særlig afgift (ved kontante gevinster: 15 pct. af den del af beløbet, der overstiger 200 kr., ved andre gevinster: 17 1/2 pct. af den del af værdien, der overstiger 200 kr.).
 De gevinster, der omfattes af denne lovgivning, er:
 Gevinster i landbrugs- og varelotteriet.
Gevinster ved her i landet (bortset fra Færøerne og Grønland) afholdte, offentlige bortlodninger - herunder bortlodning ved tombola.
En gevinst vundet ved udtrækning mellem slutsedler udstedt ved køb af automobiler hos autofirma var ikke indkomstskattepligtig, men afgift måtte betales af firmaet i henhold til lotteriafgiftsloven.
Se tilsvarende om en ejendomshandlers lodtrækning blandt klienter, skd.26.201.
Gevinster ved her i landet (bortset fra Færøerne og Grønland) afholdte præmie- og gættekonkurrencer, der henvender sig til offentligheden (herunder de af dag- og ugeblade arrangerede konkurrencer).
 Om præmier o.lign. til idrætsfolk, se D 3.25.
4.6.2. Skattepligtige gevinster Da lotteriafgiftsloven kun omfatter offentlige bortlodninger, d.v.s.
bortlodninger, hvortil der kræves tilladelse fra det offentlige, samt præmie- og gættekonkurrencer, der henvender sig til offentligheden, er alle andre gevinster end de foran under E 4.6.1. omtalte fuldt ud skattepligtige.
Det gælder således følgende:
 Gevinster hidrørende fra ikke-offentlige bortlodninger, som f.eks.
lodtrækninger mellem medlemmerne af en forening eller blandt funktionærerne i et firma (f.eks. ferie- eller julelotteri), lsr. 1955.38.
Medlemmer af kunstforeningen »Den Frie Forårsudstilling«, der  

 hvert år deltager i en lodtrækning om retten til at udtage et kunstværk af en nærmere angiven værdi, anses indkomstskattepligtig af det vundne kunstværks (skønsmæssigt ansatte) værdi.
Gevinster fra præmie- eller gættekonkurrencer, der ikke henvender sig til offentligheden.
En præmie i en konkurrence, der var arrangeret af en tobaksfabrik for landets tobakshandlere, er således anset fuldt ud indkomstskattepligtig.
Gevinster ved offentlige bortlodninger, præmie- og gættekonkurrencer, der er afholdt på Færøerne, i Grønland eller i udlandet (f.eks. det irske sweep-stake og det tyske lotto samt D.O.B.S. (Danish Overseas Betting Services).
Præmier, der er opnået ved deltagelse i konkurrencer af litterær, kunstnerisk, videnskabelig eller teknisk karakter samt prisbelønninger for besvarelse af opgaver af denne art.
Disse er udtrykkelig undtaget fra lotteriafgift, jfr. lovens § 1, stk. 2.
 Se lsr.1981.55 om præmie for besvarelse af en prisopgave.
 Totalisatorspil, kortspil m.v.
Gevinster hidrørende fra kortspil (jfr. lsr. 1957.21 om præmiewhist), totalisatorspil og væddemål.
Om totalisatorspil har landsskatteretten fastslået, at der i gevinsterne kan fradrages ikke blot de (dokumenterede) indskud, der har givet gevinster, men også de øvrige indskud, som kan dokumenteres at være foretaget i årets løb, lsr. 1973.116. Der må i disse tilfælde stilles strenge krav til dokumentationen, der i det mindste bør være underbygget af et regelmæssigt ført regnskab over gevinster og indskud.
Et eventuelt underskud er ikke fradragsberettiget.
Hvis gevinsten ikke består i et kontant beløb, men i naturalier, skal dens handelsværdi (ved salg til forbruger) lægges til grund ved beregningen af det skattepligtige beløb.
I reglen kan man gå ud fra den i lotteriprogrammet opgivne værdi, så længe det ikke er påvist, at denne afviger fra handelsværdien.
Hvis gevinsten imidlertid sælges i nær tidsmæssig tilknytning til lodtrækningen, anvender man salgssummen, og det hvad enten denne er lavere eller højere end katalogprisen, jfr. l.o.s.r. 1934.40 og lsr. 1952.138.
Vindere af biler skal medregne bilen ved opgørelsen af den skattepligtige indkomst og formue til værdien i handel og vandel, hvilket normalt vil sige forhandlerprisen.
I denne pris kan dog gives et passende nedslag, idet en sådan vogn ofte har kørt adskillige km i reklamemæssigt øjemed inden overdragelsen til vinderen.
5. Formueafkast Efter SL § 4 e medtages ved indkomstopgørelsen indtægter i form af rente eller udbytte af obligationer, aktier og andre inden- og udenlandske pengeeffekter, således også af udestående fordringer og af kapitaler, udlånt her i landet eller i udlandet, med eller uden pant, mod eller uden forskrivning.
Om udbytte af aktier m.v., se K 2.
 Om renteudgifter, se F 3.
5.1. Renteindtægter 5.1.1. Beskatningstidspunktet Renter kan og skal som hovedregel først medregnes ved indkomst- og formueopgørelsen for det indkomstår, i hvilket de forfalder, lsr.
1960.69 og 1963.66. Se E 5.1.2 om eventuel periodisering af renter.
Forfalder renter for en længere periode på en gang f.eks. ved låneoptagelsen eller ved lånets afvikling, skal der ved indkomstopgørelsen for de indkomstår, som perioden omfatter, medregnes den renteindtægt, der vedrører indkomståret.
Bagudforfaldne renter af indlånscertifikater i pengeinstitutter skal periodiseres, når bagudbetalingen vedrører en periode på over 12 måneder, skd.73.217.
Om beskatning af renteindtægter (periodisering) i forbindelse med skattepligtsophør henvises til A 1.6.
Bank- og sparekassekonti Renter af bank- og sparekassekonti skal ifølge hovedreglen medregnes til indtægten i det indkomstår, hvori de tilskrives og dermed er forfaldne til betaling, og dette gælder, hvad enten de hæves eller ikke, lsr. 1964.43. Det afgørende er bankens eller sparekassens tilskrivningstermin, medens selve tilskrivningen i bank- eller sparekassebogen er uden betydning.
Har man en sparekassekonto, der har tilskrivningstermin pr. 1. april, skal der ved indkomstopgørelsen for 1986 medregnes renter fra 1.
 april 1985 til 31. marts 1986.
Såfremt en sådan konto er ophævet i 1986 efter den 1. april, skal de renter, der i forbindelse hermed er tilskrevet kontoen fra 1.
 april til opgørelsesdatoen, også medregnes i indkomsten i 1986.
Har man en bankkonto med rentetilskrivning pr. 31. december, bliver det renterne fra 1. januar til 31. december 1986, der skal medregnes til indkomsten for 1986.
Har banken f.eks. tilskrivningstermin pr. 31. jan., er det renterne fra 31. jan. 1985 til 31. jan. 1986, der nu skal medtages på selvangivelsen.
Er en sådan bankkonto ophævet efter den 31. jan. 1986, skal også renterne fra 31. jan. til ophævelsesdagen medregnes.
Obligationer For obligationer er renteterminerne sædvanligvis den 2. jan. og den 1.  

 juli, d.v.s. at der for 1986 skal medregnes de pr. 2. januar og 1. juli 1986  

 forfaldne renter.
Har man solgt obligationer mellem 2. januar og 1. juli, skal medregnes renterne pr. 2. januar tillige med renterne indtil salgstidspunktet.
Er der solgt efter 1. juli, skal medregnes såvel de pr. 2. januar som de pr. 1. juli forfaldne renter, samt renterne indtil salgsdatoen.
Er der omvendt købt obligationer mellem 2. januar og 1. juli, skal kun de pr. 1. juli forfaldne renter medregnes, og heri kan fratrækkes, hvad man ved købet har betalt i refusion for renterne fra 2. januar til købsdatoen.
Er obligationerne først købt efter 1. juli 1986, bliver der ingen rente at indtægtsføre i 1986, og den til sælgeren erlagte rente fra 1. juli skal i så fald modregnes i den pr. 2. januar 1987 forfaldne rente d.v.s. i 1987-indkomsten.
5.1.2. Periodisering Ligningsrådet har tidligere vedtaget, at periodisering af renteindtægter og -udgifter kan foretages efter følgende retningslinier:
Bogførings- og regnskabspligtige kan med virkning for opgørelsen af den skattepligtige indkomst og formue vælge at periodisere renter, således at beregnede renter fra sidste forfaldsdag og indtil statustidspunktet medregnes ved såvel indkomst- som formueopgørelsen for det pågældende indkomstår.
Det er en forudsætning herfor, at samtlige renteindtægter og renteudgifter periodiseres, samt at der til det regnskab, der vedlægges selvangivelsen, gives en specifikation af, hvorledes de renter, der er forfaldne i indkomståret, er reguleret med skyldige, henholdsvis tilgodehavende renter ved årets begyndelse og slutning.
Det een gang valgte princip kan kun ændres efter tilladelse fra de stedlige ligningsmyndigheder, SD-cirk.1981.23.
Den skattepligtige skal ved indkomstopgørelsen for overgangsåret medregne dels årets forfaldne renteudgifter, dels beregnede renteudgifter fra sidste forfaldsdag og indtil statustidspunktet.
Ligeledes skal den skattepligtige det pågældende år indtægtsføre årets forfaldne renteindtægter tillige med beregnede renteindtægter fra sidste forfaldsdag og indtil statustidspunktet.
LL § 5, stk. 4 og 5 Ifølge LL § 5, stk. 4, er periodisering af renteindtægter og -udgifter gjort obligatorisk for selskaber, der er omfattet af lov om visse selskabers aflæggelse af årsregnskab m.v., banker, sparekasser, selskaber omfattet af lov om visse kreditinstitutter og investeringsforeninger, der er skattepligtige efter reglerne i selskabsskattelovens § 1, nr. 5 a (akkumulerende investeringsforeninger).
Ifølge LL § 5, stk. 5, er der mulighed for, at også skattepligtige, der ikke er bogførings- eller regnskabspligtige, kan opnå ligningsrådets tilladelse til at fordele renteindtægter og -udgifter over den periode, renten vedrører.
Ligningsrådet kan tillade periodisering for både visse nærmere angivne grupper af skattepligtige og for enkelte skattepligtige.
Sådanne tilladelser er endnu ikke givet til lønmodtagere.
5.1.3. Debitors insolvens Skyldes manglende betaling af renter debitors insolvens, kan kreditor undlade at medregne de ikke betalte rentebeløb fra det tidspunkt, hvor insolvensen er konstateret.
Insolvensen behøver ikke at være konstateret ved forgæves udlæg eller andre retsskridt, hvis renterne efter en konkret vurdering må anses for at være uerholdelige.
Om debitors fradrag, se F 3.
Evt. nedskrivning til 0 - LL § 5 A Ifølge LL § 5 A kan de i et indkomstår forfaldne, ikke betalte renteindtægter nedskrives til 0, selv om renteindtægten ikke kan anses for uerholdelig.
Det er dog en betingelse, at det pågældende rentetilgodehavende ikke er betalt inden for fristen for rettidig indgivelse af selvangivelsen for det pågældende indkomstår, og at den manglende betaling er udtryk for skyldnerens misligholdelse.
Har skatteyderen opnået udsættelse med indgivelse af selvangivelsen - enten automatisk eller efter ansøgning - forlænges fristen for modtagelsen af betalingen tilsvarende.
Når rentebeløb, der er nedskrevet, bliver betalt, medregnes de i det indkomstår, hvori betalingen sker.
Det er som nævnt en betingelse for nedskrivning, at den manglende betaling skal være udtryk for debitors misligholdelse.
Dette krav modvirker skjulte aftaler, idet misligholdelse normalt indebærer en ret for kreditor til at opsige fordringen til fuld indfrielse.
Hvis den manglende rettidige betaling skyldes en aftale - eventuelt stiltiende - mellem kreditor og debitor, må der sondres mellem, om aftalen er indgået før eller efter det oprindeligt fastsatte forfaldstidspunkt.
Har kreditor og debitor før forfaldstidspunktet aftalt, at renten først skal forfalde året efter, udskydes både beskatnings- og fradragstidspunktet til dette efterfølgende år.
Er der derimod givet henstand efter forfaldstidspunktet vil der ikke være tale om misligholdelse, og kreditor kan således ikke nedskrive den ubetalte rente i medfør af § 5A.
Debitor kan i denne situation fradrage den ubetalte rente i det år, renten forfaldt efter den oprindelige aftale.
Personer, der periodiserer deres renteindtægter (jfr.
E 5.1.2) kan ikke benytte sig af den nævnte nedskrivningsadgang, men skal indtægtsføre renterne, selv om disse ikke er betalt.
Først på det tidspunkt, hvor renterne efter en konkret vurdering må anses for at være helt eller delvis uerholdelige, kan de uerholdelige renter fradrages.
Når et rentebeløb, der er nedskrevet efter § 5A, bliver betalt, skal det - som foran nævnt - medregnes i det indkomstår, hvori beløbet bliver betalt.
Hvis den skattepligtiges fulde skattepligt ophører på et tidligere tidspunkt, skal de tilgodehavende renter medregnes ved indkomstopgørelsen for det indkomstår, hvori skattepligten ophører.
Tilgodehavendet skal medregnes efter dets værdi.
Dette betyder, at tilgodehavendet kan medregnes med et lavere beløb end dets pålydende, eventuelt til 0, hvis det må antages, at skyldneren vil være helt eller delvis ude af stand til at betale.
 LL § 5 A har virkning for indkomståret 1984 og flg. indkomstår.
5.1.4. Rentebeskatning under særlige forhold Selv om der ikke er ydet særskilt vederlag for vedhængende renter, skal der dog normalt ske beskatning af vedhængende renter hos sælgeren af et pantebrev m.v., idet det må antages, at der ved fastsættelsen af salgssummen er inkluderet et sådant vederlag, jfr.
Skat 1985.2.46 og Skat 1985.11.316.
I et tilfælde, hvor en skatteyder vederlagsfrit overdrog nogle gældsbreve til sine børnebørn, kunne der således ikke med skattemæssig virkning bortses fra den beregning af vedhængende renter, der normalt finder sted ved omsætning af rentebærende fordringer, lsr. 1977.74. Se dog lsr. 1973.7, hvor man fandt det betænkeligt at anse salgssummen for at indeholde en godtgørelse for renter, idet pantebrevet allerede ved overdragelsen var i høj grad nødlidende.
En gave til et ufødt barn kan ikke tillægges skattemæssig virkning for indkomstår, hvor barnet ikke er født.
En farmor gav i december 1972 120.000 kr. til et barnebarn, som blev født i februar 1973.
Da retten til gaveydelsen måtte anses for suspensivt betinget af barnets fødsel, og da denne betingelse ikke var opfyldt ved udgangen af 1972, kunne gaven ikke tillægges skattemæssig virkning for 1972 og afkastet af gavebeløbet skulle derfor medregnes i giverens indkomst for 1972, lsr.1978.57.
En skatteyder, der havde deponeret en bankbog til fordel for det offentlige, blev anset for indkomstskattepligtig af renteindtægten af bankbogen, idet deponeringen ikke kunne sidestilles med en effektiv betaling af gælden, skd.65.160.
 Tvangsauktion m.v.
Når en ufyldestgjort panthaver overtager en fast ejendom på tvangsauktion, opstår spørgsmålet om panthaveren ved overtagelsen af ejendommen har fået dækning for tilgodehavende renter.
Landsskatteretten har i et par nyere kendelser udtalt, at det ved afgørelsen af, om en panthaver, som på tvangsauktion overtager en ejendom ved at byde ind i sit eget pant, opnår hel eller delvis dækning for sit tilgodehavende - herunder påløbne, men ikke betalte renter - må være udgangspunktet, om ejendommens reelle værdi på overtagelsestidspunktet overstiger anskaffelsessummen.
Sælges ejendommen i fortsættelse af overtagelsen på tvangsauktion, kan den kontante salgssum ved det efterfølgende salg tjene som rettesnor for værdiansættelsen.
Med hensyn til opgørelsen af anskaffelsessummen ved ejendommens overtagelse på tvangsauktionen finder retten, at denne skal opgøres som summen af restgælden af de overtagne prioriteter, kursværdien for restgælden af klagerens egne pantebreve efter kursen på erhvervelsestidspunktet samt omkostningerne i forbindelse med tvangsauktionen, jfr. bl.a.
Skat 1985.1.14 og Skat 1986.8.516.
Princippet i landsskatterettens metode kan rent skematisk gengives således:
 Avancen 20.000 kr. kan dække to terminers rentetilgodehavender.
I praksis vil der normalt foreligge et videresalg af den overtagne ejendom efter kort tids forløb, men som det fremgår af de ovenfor omtalte kendelser, er videresalget ikke en betingelse for at konstatere, om der er dækning for tilgodehavende renter.
Er der ikke sket videresalg i fortsættelse af ejendommens overtagelse, må det efter et konkret skøn afgøres, om ejendommens faktiske værdi på overtagelsestidspunktet giver dækning for tilgodehavende renter.
Nødlidende fordringer Når en nødlidende fordring overdrages eller indfries til underkurs, skal der også ske en bedømmelse af, hvorvidt der kan anses at være opnået dækning for renterestancer.
Skattemæssigt gælder der ingen fast regel for, hvor stor en del af overdragelsessummen der eventuelt kan anses for renter, og hvor stor en del der kan henføres til hovedstolen.
Spørgsmålet må afgøres konkret under hensyn til fordringens kursværdi på overdragelsestidspunktet.
Der må foretages en ansættelse af fordringens kursværdi, og hvis vederlaget overstiger denne værdi, kan beskatning af opnået fyldestgørelse af renter (helt eller delvis) finde sted.
Forældelse Rentebeløb, der forældes, skal indtægtsføres i forældelsesåret i det omfang, de tidligere er fratrukket som skyldige renteudgifter, se lsr.1983.57, hvor en skatteyder, som for indkomstårene 1973 og 1974 havde fratrukket nogle skyldige rentebeløb, blev anset for indkomstskattepligtig af rentebeløbene i hhv. 1978 og 1979, hvor kreditors krav på de skyldige renter var forældede i henhold til 1908-loven.
For renteudgifter, der forfalder den 15. marts 1984 og senere, gælder nu LL § 5, stk. 7.
Krav på rente er en selvstændig fordring, der kan forældes uafhængigt af hovedfordringen og eventuelt efter andre regler end denne (rentefordringen 5 år - hovedfordringen 20 år, hvis der foreligger særligt retsgrundlag). Forældelse af rentekravet kan således ske, selv om hovedfordringen holdes i kraft.
Ved hovedfordringens forældelse bortfalder også rentekrav, selv om disse ikke vil være forældede, hvis de blev bedømt som selvstændige fordringer (dette gælder dog ikke, hvis der er udstedt rentekuponer).
 Om suspension og afbrydelse af forældelse, se T 1.3 og 1.4.
5.1.5. Indskudsbeviser Flere pengeinstitutter har særlige former for anfordringskonti.
Der indskydes et efter de til enhver tid gældende renteforhold bestemt beløb på hvert bevis, og yderligere indskud på samme bevis kan ikke foretages.
Hver fulde måned opskrives bevisets værdi successivt med forud fastsatte beløb, således at bevisets indfrielsesværdi f.eks. efter 5 år er 1.000 kr.
Det tilskrevne beløb (renterne) kan ikke hæves særskilt, men hele indeståendet kan hæves på anfordring.
Tilvæksten noteres ikke på beviset, men bevisets indfrielsesværdi (incl. tilvæksten til enhver tid) kan aflæses af en til indskyderen udleveret tabel.
Bevisejeren skal ved opgørelsen af sin skattepligtige indkomst medregne bevisets værdistigning i årets løb.
Denne stigning udregnes efter nævnte tabel som differencen mellem bevisets værdi ved oprettelsen, eventuelt indkomstårets begyndelse, og sidste skæringsdag inden for indkomståret.
Ved formueopgørelsen medregnes bevisets indfrielsesværdi ved indkomstårets udløb.
Det merbeløb i forhold til indkøbsprisen, hvormed United States Saving Bonds indfries, skal medregnes ved indkomstopgørelsen for indfrielsesåret, medmindre ejeren har medregnet merbeløbet successivt ved indkomstopgørelsen for de år, hvori han har ejet obligationerne.
Kursgevinster (kurstillæg) på obligationer uden nominel rente (obligationer uden kupon) skal ligeledes medregnes ved indkomstopgørelsen, jfr. skd. 71.624.
I særlige tilfælde anses engangsvederlag, der ydes for at lade et misligholdt pantebrev forblive indestående (undlade at kræve restgælden indfriet fuldtud), som et supplement til renteindtægten og derfor indkomstskattepligtig.
Det gælder i alt fald, når de oprindelige pantebrevsvilkår opretholdes.
5.1.6. Ejerskiftegebyr I visse tilfælde erlægges der ved ejerskifte (af en fast ejendom) i stedet for ejerskifteafdrag et ejerskiftegebyr, f.eks. en procentdel af pantebrevets hovedstol eller restgæld.
Et sådant gebyr er indkomstskattepligtig for pantekreditor, medens pantedebitor ikke kan fradrage det nævnte gebyr.
Rykningsgebyr Et engangsvederlag ydet for at opnå en rykningspåtegning på et pantebrev anses for en godtgørelse for en forringelse af pantebrevets vilkår og dermed normalt ikke indkomstskattepligtig.
5.1.7. Rentefritagelse og henstand Den person, der rentefrit udlåner penge, skal normalt ikke som indtægt medtage et beløb svarende til den anslåede renteindtægt, der kunne være opnået ved udlån til anden side, jfr. bl.a.
skd.60.31, men hvis det rentefri lån modsvares af økonomiske fordele er långiveren skattepligtig af disse fordele.
Dette foreligger f.eks., hvor et kommunalt varmeforsyningsselskab låner et beløb rentefrit hos forbrugerne, der til gengæld får reduceret deres varmebidrag med varmeværkets besparelse i rente.
Tilsvarende gælder, hvis medlemmer af en sportsforening låner foreningen et beløb rentefrit og til gengæld opnår kontingentfritagelse eller -reduktion.
Nævnes kan også en bindende forhåndsbesked vedrørende et lånearrangement, hvor en skatteyder påtænkte at optage et banklån på 500.000 kr., der skulle videreudlånes rentefrit til skatteyderens svoger i USA til køb af obligationer eller indsætning i en dansk bank.
Formålet med låneoptagelsen var ifølge skatteyderen, at han skulle have rentefradraget af lånet og svogeren renteindtægten, der beskattes lavere i USA.
Sikkerhed for lånet ville blive stillet af skatteyderen.
Ligningsrådet fandt, at en til renten svarende fordel (modydelse) skulle beskattes hos skatteyderen, idet det på det foreliggende grundlag antoges, at der skulle præsteres modydelse.
 Om forældres udlån til børn, se F 1.4.3.
Afkald på betaling af rente for en enkelt betalingstermin eller for en kortere periode fritager ikke kreditor for beskatning af rentebeløbet, medmindre rentekravet godtgøres at være uerholdeligt, lsr. 1972.69.
Såfremt afkald på renter derimod gives med virkning for samtlige fremtidige ydelser, beskattes rentebeløbene ikke hos kreditor.
Når der ydes henstand med betalingen af renter, sker der en udskydelse af beskatningstidspunktet, såfremt henstanden er indrømmet før forfaldstid, idet forfaldstiden i så fald anses udskudt, jfr. lsr. 1977.180 og 1980.199.
Af losr. 1934.95 fremgår, at indrømmelse af henstand efter forfaldstidspunktet ikke ændrer beskatningstidspunktet.
Hovedaktionærers rentefri udlån til selskabet Landsskatteretten har ved flere kendelser fastslået, at hovedaktionærer, der yder rentefri lån til de af dem beherskede selskaber, ikke kan anses skattepligtig af et anslået rentebeløb.
I ligningsrådets anvisning om hovedaktionærers fikserede vederlag m.v. anføres det dog, at der i ganske særlige tilfælde kan rejses spørgsmål om beskatning.
Spørgsmål herom skal forelægges statsskattedirektoratet.
Der henvises i øvrigt til SD-cirk. nr.
 437 af 5. nov. 1975.
En skatteyder erhvervede majoriteten af anparterne i et tomt anpartsselskab med en række skattemæssige underskud fra tidligere år.
Han ydede derefter selskabet et rentefrit lån, som selskabet anbragte i værdipapirer.
Renteindtægten af værdipapirerne kunne modregnes i selskabets underskud.
Da der ikke lå forretningsmæssige hensyn bag transaktionerne, men formålet med købet af selskabet alene havde været udnyttelse af underskuddene, fandt SD, at renteindtægten skulle beskattes hos hovedanpartshaveren.
I forbindelse med en lovbefalet udvidelse af aktiekapitalen havde et selskab fået tilført ny kapital, som det rentefrit udlånte til et søsterselskab, der var behersket af samme hovedaktionær.
Landsretten lagde til grund, at rentefrihed i låneforhold mellem erhvervsdrivende er et usædvanligt forretningsvilkår, der i det foreliggende tilfælde fandtes at kunne tilskrives den omstændighed, at begge selskaber ejes af samme person som eneaktionær.
Skattemyndighederne havde derfor været berettiget til at tilsidesætte parternes aftale og i henhold til SL § 4e at ansætte en rente på 12 pct. p.a., svarende til 4 pct. over Nationalbankens diskonto, jfr. ØLD af 11. juni 1985 (skd.76.801).
5.1.8. Indkomstskattefri renter Renter, der tilskrives kapitalpensionsordninger og konti vedrørende pristalsreguleret alderdomsopsparing (indekskonti), skal ikke medregnes i indkomsten, så længe ordningen er omfattet af PL, jfr.
 PL § 45.
Renter, der i bindingsperioden tilskrives selvpensionerings- og børneopsparingskonti, skal ikke beskattes, hvorimod renter, der tilskrives efter bindingsperiodens udløb, skal medregnes ved indkomstopgørelsen.
Dette gælder, uanset hvornår renterne rent faktisk tilskrives.
Hvor indeståendet på en børneopsparingskonto hidrører fra gaver til barnet ydet af dets forældre, stedforældre eller plejeforældre (der er fuldt skattepligtige her til landet) sker indkomst- og formuebeskatningen efter bindingsperiodens ophør hos giveren indtil udløbet af det kalenderår, hvori barnet fylder 18 år, eller indtil den dato, hvor barnet indgår ægteskab.
Se I 3.4.2.
De præmier, staten yder på boligsparekontrakter, er ikke indkomstskattepligtige, hvorimod de af pengeinstituttet tilskrevne renter skal medtages ved indkomstopgørelsen.
Den rente, der er nævnt i § 12, stk. 2. i loven om den midlertidige formueafgift, er ikke indkomstskattepligtig.
Gravstedskonti Renteafkastet af de såkaldte gravstedskonti anses ikke for at være indkomstskattepligtigt, såfremt 1) arvingerne ved deres underskrift på boopgørelsen har fraskrevet sig rådighedsretten over indeståendet på kontoen, ligesom der er indbyrdes aftale mellem arvingerne om, at ingen skal have fri rådighed over kontoen, 2) kontoen noteres som en gravstedskonto, og 3) der med pengeinstituttet træffes bindende aftale om, at der kun kan hæves på kontoen til dækning af dokumenterede vedligeholdelsesomkostninger på gravstedet.
Se i modsætning hertil lsr.1981.150, hvor arvingerne havde bevaret dispositionsretten over indeståendet på kontoen og derfor blev anset skattepligtig af deres andel i renter og indestående.
Såfremt arvingerne efter vedligeholdelsesperiodens udløb kan disponere over et eventuelt overskydende beløb på gravstedskontoen, må det bero på en konkret vurdering, om arvingerne skal beskattes af de i vedligeholdelsesperioden tilskrevne renter på kontoen.
Er der f.eks. truffet bindende aftale med et pengeinstitut om, at det ved vedligeholdelsesperiodens udløb overskydende beløb skal tilfalde kirken eller staten, skal det indsatte beløb på kontoen og afkastet heraf ikke medregnes ved arvingernes indkomst- og formueansættelse.
5.1.9. Rente af båndlagte kapitaler Selv om en rentebærende kapital er båndlagt, skal renteindtægterne af kapitalen medregnes ved kapitalejerens indkomstopgørelse.
Dette gælder også, hvor båndlæggelsen omfatter renterne, lsr. 1939.122 og 1942.182.
Såfremt der ikke findes en aktuel kapitalejer, idet den båndlagte kapital ved gavens givelse er definitivt udgået af giverens formuesfære, og retten til kapitalen for gavemodtageren er suspensivt betinget, kan renteindtægterne af den båndlagte kapital ikke beskattes hverken hos giver eller den, der eventuelt senere får ret til kapitalen, når betingelsen opfyldes.
5.1.10. Renteindtægter fra udlandet Renteindtægter af kapitaler og tilgodehavender i udlandet skal medregnes ved indkomstopgørelsen, selv om beløbet af valutamæssige grunde ikke har kunnet hjemtages.
Indtægterne medregnes efter kursen for det pågældende lands valuta og med et nedslag under hensyn til begrænsningerne i hjemtagelsesmuligheden, se O 1.1.1.
5.1.11. Renteindtægt eller dekort? Landsskatteretten har i en række kendelser (bl.a. lsr. 1970.170 og 1971.64) fastslået, at den rentegodtgørelse, der af en kommune ydes lodsejere, der indbetaler acontobidrag til dækning af kommunens udgifter ved opførelse af kloak- og rensningsanlæg, ikke kan anses indkomstskattepligtig for modtagerne, idet beløbet anses som en skattefri dekort.
Når en kommune efter udførelsen af forskellige arbejder, såsom anlæg af kloaker, byggemodning og lignende, aflægger endeligt regnskab over for de implicerede grundejere, er der til de af grundejerne indbetalte acontobeløb godskrevet renter og renters rente, og på den anden side er der beregnet renter af de af kommunen afholdte udgifter.
I det bidrag, som ved den endelige afregning pålignes de enkelte grundejere, indgår disse rentebeløb.
Disse »rentebeløb« anses for en nedsættelse henholdsvis en forøgelse af anlægsudgiften, der hverken skal medregnes eller kan fradrages i grundejernes skattepligtige indkomst.
5.1.12. Godtgørelse - Overskydende skat Den godtgørelse på 4 pct., der i henhold til KL § 62, stk. 3, ydes ved tilbagebetaling af overskydende skat, skal ikke medregnes ved indkomstopgørelsen, jfr.
KL § 23, stk. 3.
5.1.13. Rentegodtgørelser En række rentegodtgørelser i forbindelse med tilbagebetaling af skatter og afgifter er ikke indkomstskattepligtige for modtageren.
 Det gælder:
 Arveafgift, arveafgiftslovens § 33, stk. 5.
 Gaveafgift, arveafgiftslovens § 33, stk. 5, jfr. § 48, stk. 2.
 Overskydende skat, KL §§ 23, stk. 3, 62, stk. 4 og 62A, stk. 3.
 Pensionsordningsafgift, PL § 39, stk. 3.
 Selskabsskat, SSL § 30, stk. 4.
 Særlig indkomstskat, KL §§ 23, stk. 3 og 62A. stk. 3.
Andre rentegodtgørelser er indkomstskattepligtige.
Det gælder godtgørelser i forbindelse med:
 Ejendomsskatter, kom.ejendomssk.lov § 29, stk. 4.
 Kapitaltilførselsafgift, lov om kapitaltilførselsafgift § 12, stk. 3.
5.2. Rentenydelse Indtægt i form af rentenydelse af en kapital, som rentenyderen ikke selv ejer, skal medregnes ved indkomstopgørelsen, jfr. ØLD af 13.
december 1984 (Skat 1986.5.305), der statuerede indkomstbeskatning af en arvings årlige rentenydelse i henhold til testamente, uanset at boet havde erlagt arveafgift af den kapitaliserede værdi af rentenydelsesretten.
5.3. Kursgevinster Litteratur: I.
A.
Strobel: Beskatning af kursgevinst RR 1973, s.535.
A.
Blom-Andersen: Indkomstbeskatning af kursavancer som næringsindtægt.
UfR 1976B, s.237. I.
A.
Strobel: Udsigterne for skat af kursgevinst på statsgældsbeviser, SO nr. 3 1980, s.93.
Finn Thomsen: Om anvendelsesområdet for ligningslovens § 4, UfR 1980 B, s.233. Thøger Nielsen: Skattepligtige kursgevinster, SO nr. 4 1980, s.137. Jens Drejer: Beskatning af erhvervsvirksomheders likvide kapital i obligationer, private pantebreve og fordringer, SO nr. 4 1980, s.138. Henrik Lerche: Om anvendelsesområdet for ligningslovens § 4, SO 1980 nr. 6, s.225, Hans Kardel: Om ligningslovens §4, UfR 1982 B, s. 322.
Kursgevinstloven Som led i skattereformen er gennemført lov nr. 532 af 13. dec. 1985 om skattemæssig behandling af gevinst og tab på fordringer og gæld (KGL). Det principielt nye i loven er reglerne om kursgevinstordningen for private investorer, se E 5.3.3.2.
Loven opretholder iøvrigt gældende praksis vedrørende næringsbeskatning for skattepligtige, der driver egentlig handelsvirksomhed med fordringer eller finansieringsvirksomhed, ligesom praksis vedrørende fordringer, modtaget som skattepligtigt vederlag i næring, opretholdes.
LL § 4 ophæves med virkning fra og med indkomståret 1988 og erstattes af en ny regel i kursgevinstlovens § 2, hvis anvendelsesområde i forhold til LL § 4 er mere præcist afgrænset.
 Se iøvrigt E 5.3.3.3.
Endvidere indeholder loven regler, der ajourfører LL § 8D (om valutakursfortjeneste og -tab), som ophæves allerede med virkning for indkomståret 1986, se E 5.3.3.5.
Endelig ophæves beskatning af gevinst og tab på fordringer ud fra spekulationssynspunktet med virkning for salg foretaget i indkomståret 1988 eller senere.
Se E 5.3.3.2. in fine.
Det følger af SL § 5's hovedregel, at fortjenester, der opnås ved salg af formuegenstande, herunder værdipapirer, ikke skal medtages ved indkomstopgørelsen.
Fortjenester, der opnås ved udtrækning af offentlige obligationer eller ved indfrielse af private pantebreve erhvervet til underkurs, skal heller ikke beskattes, idet hverken indledningsbestemmelsen i SL § 4 eller SL § 4e indeholder tilstrækkelig hjemmel for en sådan beskatning, når der er tale om værdipapirer anskaffet i anlægsøjemed, se UfR 1950.266 (Svend E.
A.
Jensen), UfR 1950.284 (forsikringsselskabet »Danmark«), UfR 1950.544 (Marie Louise Jacobsen) og højesteretsdommer Frosts kommentar i Tidsskrift for retsvidenskab 1951 s.522. Tilsvarende kan tab ikke fratrækkes.
Efter SL § 5 skal avancer, der opnås ved salg af formuegenstande dog medregnes ved indkomstopgørelsen, når salget henhører under den pågældendes næringsvej eller er foretaget i spekulationsøjemed.
Beskatningen gennemføres i almindelighed, hvad enten fortjenesten opnås ved salg, afdragsvis indfrielse, udtrækning eller tvangsafståelse.
Såfremt der opstår tab, kan tabet i disse tilfælde fratrækkes.
5.3.0. LL § 4 Hjemmel til at beskatte kursgevinster findes endvidere i LL §4, hvorefter der skal ske beskatning af kursgevinster på obligationer og pantebreve, der erhverves af forsikringsselskaber, banker og andre virksomheder, der som normalt led i deres almindelige virksomhed anbringer midler i sådanne aktiver.
Denne bestemmelse giver - til forskel fra SL §5 - mulighed for hos visse virksomheder at beskatte kursgevinster, der indvindes af en obligations- eller pantebrevsbeholdning, der ikke er bestemt til videresalg eller købt i spekulationsøjemed, men hvor anbringelsen af midler i sådanne papirer er et sædvanligt led i den almindelige virksomhed, hvortil normalt kræves, at anbringelsen af midler i obligationer og pantebreve har et vist omfang og indbringer et nogenlunde fast og tilbagevendende afkast i form af indfrielsesgevinster.
Som eksempler på bestemmelsens anvendelse på andre virksomheder end forsikringsselskaber og banker kan nævnes følgende afgørelser:
VLD af 18. dec. 1974 (A/S V.S.
Investering) (skd.34.320). Et selskab, hvis dagældende vedtægtsmæssige formål var opkøb af værdipapirer og administration af disse, og hvis eneste virksomhed bestod i investering i private pantebreve, blev anset skattepligtig af kursavancer på pantebreve i medfør af LL § 4.
HD af 9. marts 1982 (skd.61.175): Et selskab (A/S C.
W.
Obel) havde i en årrække drevet tobaksfabrikation.
I forbindelse med køb i 1961 af en betydelig aktiepost i en anden tobaksfabrik forpligtede selskabet sig til at ophøre med denne fabrikation.
Selskabets formål ændredes senest i 1972 til udover deltagelse i førnævnte tobaksfabrikationsselskab at omfatte anden handel, finansierings-, fabrikations- eller ingeniørvirksomhed.
I årene efter ophøret af selskabets egen fremstillingsvirksomhed havde det efterhånden erhvervet en betydelig beholdning af børsnoterede obligationer.
Højesteret anså obligationskøbene for at være sket som et normalt led i selskabets almindelige virksomhed, således at indtægten ved udtrækning af obligationer i medfør af LL §4 var skattepligtig indkomst.
I VLD af 2. juli 1985 (Skat 1985.9.240) blev et selskab anset for omfattet af LL § 4, idet retten lagde til grund, at selskabet - i overensstemmelse med aktionærkredsens hensigtserklæring af 1977 - var ophørt med produktions- og salgsaktiviteter i 1978. Retten henså også til, at beholdningen af obligationer og pantebreve i årene efter stiftelsen af et nyt (produktions)selskab havde udgjort en betydelig del af selskabets egenkapital, og at udbyttet af beholdningen havde udgjort en betydelig del af selskabets indtægter.
Dommen er anket.
Omvendt blev et selskab ikke anset for omfattet af LL § 4 i ØLD af 13. maj  

 1985 (Skat 1985.6.151), idet retten lagde til grund, at selskabet var moderselskab for en koncern, som i årene omkring det omhandlede skatteår drev aktiv erhvervsvirksomhed i betydelig og stadigt stigende omfang.
Selskabets vedtægtsmæssige formål omfattede ikke fortjeneste ved investering i offentlige obligationer og pantebreve.
Virksomheden havde gennem nogle år haft indtægter ved kursavancer af sådanne værdipapirer, men dette havde ikke været en forudsætning for selskabets virksomheder.
Værdien af selskabets beholdning af værdipapirer havde kun udgjort et mindre beløb i forhold til aktiverne, og indtægterne af værdipapirerne udgjorde kun et mindre beløb i forhold til selskabets bruttoavance og et ubetydeligt beløb i forhold til selskabets omsætning.
Et selskab, der havde drevet virksomhed ved engroshandel, havde overdraget virksomheden til et søsterselskab, og dets midler blev anbragt i obligationer og pantebreve.
Selskabets vedtægtsmæssige formål var handel, men under henvisning til at selskabets aktiver udelukkende bestod i værdipapirer og fordringer, og indtægterne hidrørte herfra, anså lsr. selskabet for omfattet af LL § 4, idet man ikke fandt, at den omstændighed at vedtægterne ikke var ændret, kunne begrunde skattefrihed, idet et selskabs formålsbestemmelse ikke kunne være bindende for myndighederne, når selskabet vitterlig drev anden virksomhed uden vedtægtsændring, jfr. lsr.1985.145 samt lignende afgørelse i Skat 1985.8.228.
t selskab blev anset for indkomstskattepligtig af kursavancer ved afdrag på pantebreve, hvoraf en del var anskaffet for provenuet i forbindelse med omprioriteringen af selskabets landbrugsejendom, idet selskabet efter det oplyste om dets faktiske virksomhed fandtes at henhøre under de i LL § 4 nævnte virksomheder og derfor var indkomstskattepligtig af de opnåede kursavancer, uanset fra hvilke kilder midlerne til indkøb af værdipapirerne hidrørte.
Er anbringelsen af kapital i pantebreve og obligationer derimod ikke et normalt led i virksomheden, men f.eks. blot en midlertidig placering af ledig kapital, er reglen i LL § 4 uanvendelig, lsr. 1981.74.  

 Det samme gælder erhvervelse af obligationer gennem prioritering af egen ejendom, UfR 1972.611. (Midtbank).
Kursavance og -tab på værdipapirer, der er omfattet af LL §4 og som er anskaffet forud for det indkomstår, hvor overgang til beskatning efter §4 finder sted, skal beregnes med udgangspunkt i kursværdien primo overgangsåret, d.v.s. det år, hvor virksomheden skifter karakter fra aktiv erhvervsvirksomhed til finansierings- eller investeringsvirksomhed.
Dette gælder også, hvis den faktiske anskaffelseskurs er højere end kursen primo overgangsåret.
Er værdipapiret anskaffet i overgangsåret, skal den skattepligtige avance beregnes med udgangspunkt i den faktiske anskaffelseskurs.
Dette gælder uanset, om realisationen sker i overgangsåret eller senere, jfr. lsr.1985.52 og lsr.1986.48.
LL § 4, stk. 4 Ifølge LL § 4, stk. 4 kan forsikringsselskaber, banker og andre virksomheder, der er omfattet af LL § 4, ikke fradrage kurstab som følge af indfrielse af egne udstedte obligationslån, indlånsbeviser, ansvarlig indskudskapital o.lign., som de efter den 15. december 1983 har forpligtet sig til at indfri til overkurs i forhold til emissionskursen.
5.3.1. Private pantebreve Udover de i LL § 4 nævnte tilfælde indkomstbeskattes indfrielsesgevinster på private pantebreve indkøbt eller modtaget til underkurs samt indekstillægget til hovedstolen på indeksregulerede pantebreve efter ligningsrådets vedtagelse i følgende tilfælde:
1) Når pantebrevet er modtaget som betaling for erhvervsmæssige ydelser, f.eks. vareleverancer eller arbejdsydelser som advokat, arkitekt, ingeniør, bygningshåndværker og ejendomsmægler eller som led i udstykningsvirksomhed, der har erhvervsmæssig karakter.
2) Når erhververen af indfrielsesgevinsten driver handel med ejendomme eller værdipapirer.
Hvor kursavancerne i overensstemmelse med foranstående skal indkomstbeskattes, skal den del af avancen, der indvindes gennem afdrag, beskattes i de år, hvori afdragene indgår, jfr.
LL § 4.
I lsr.1974.9, udtales det, at ligningsrådets anvisning alene må antages at angive nogle typiske eksempler på tilfælde, hvor beskatning kan ske, således at anvisningen ikke udelukker beskatning i andre tilfælde, hvor der findes grundlag herfor, jfr.
 eksempelvis den nedenfor nævnte dom i UfR 1975.552H (Hyldahl).
5.3.1.1. Pantebreve erhvervet som led i næringen Næringssynspunktet finder ikke blot anvendelse på skatteydere, der driver virksomhed med handel med værdipapirer, men også på håndværkere og andre, der erhvervsmæssigt beskæftiger sig med ejendomshandel, eller som modtager pantebreve som betaling for erhvervsmæssige ydelser.
Se f.eks. lsr. 1980.185, hvor en tømrersvend blev anset for indkomstskattepligtig af en kursavance ved afdrag på pantebreve, som han havde modtaget til kurs 50 som løn af det byggeselskab, hvor han var ansat.
Nedennævnte to højesteretsdomme angiver - for skatteydere, der disponerer inden for markedet for kortvarige private pantebreve - den ramme inden for hvilken Højesteret kan ventes at ville trække grænsen mellem på den ene side den gruppe, der nok virker aktivt, men dog stadig må betragtes som almindelige kapitalinvestorer, der kan oppebære kursavancer indkomstskattefrit, og på den anden side de erhvervsdrivende udøvere af udlånsvirksomhed eller finansieringsvirksomhed, der indkomstbeskattes af disse avancer.
I dommen UfR 1973.472H (Skd.25.184) (Quant-Hansen) var der tale om en skatteyder, som ikke havde erhverv, men som havde investeret den væsentligste del af sin formue i pantebreve med ret kort løbetid (fra 4-10 år, der for nogles vedkommende blev kortere som følge af indfrielse). Købene finansieredes til dels ved anvendelse af kassekredit.
I nogle tilfælde var pantebrevene udstedt direkte til den pågældende.
Der var aldrig foretaget salg af pantebreve.
Højesteret fandt ikke i de oplyste omstændigheder grundlag for at fastslå, at der var udøvet næringsvirksomhed, der medførte skattepligt af kursavancerne.
Dommen er kommenteret af Jørgen Trolle i UfR 1973B, s.309.
Den anden højesteretsdom er UfR 1975.552H (Hyldahl) (Skd.35.67), hvor en købmand, der bl.a. var indehaver af 2 detailforretninger inden for manufakturbranchen, havde investeret ledig kapital i pantebreve.
I Højesterets dom anføres: »Indstævntes . . .
dispositioner over sin kapital har kun undtagelsesvis bestået i køb af tidligere oprettede pantebreve eller lign., men har i næsten alle tilfældene bestået i udlån, for hvilke der direkte til indstævnte som første kreditor udstedtes pantebreve eller andre gældsbeviser, og indstævnte har således haft væsentlig indflydelse på lånedokumenternes nærmere vilkår.
Den overvejende del af lånene har haft en stipuleret løbetid på ikke over 3 år, og låneforholdenes karakter - og hyppige anvendelse af klausulen om forfald af lånenes hovedstol ved ejerskifte - har medført, at lånenes faktiske løbetid i det overvejende antal tilfælde er blevet kortere end den stipulerede.
Gennem regnskabsårene . . .
har den ved lånetransaktionerne indvundne kursgevinst da også været noget større end renteindtægten.
Kursgevinsten findes i hvert fald under disse omstændigheder ikke at være formueforøgelse . . ., men at måtte anses som en del af udbyttet ved en af indstævnte drevet virksomhed med udlån af penge og således i medfør af statsskattelovens § 4, stk. 1a, at være skattepligtig indkomst.« Dommen er kommenteret af A.
Blom-Andersen i UfR 1976B, s.237.
»Afsmitning« Ved bedømmelsen af, om der foreligger næring for et aktieselskab, kan aktionærernes forhold tages i betragtning: »afsmitning«.
Dette  

 var tilfældet i U 1957.318 H (Morko). Den drejede sig om, hvorvidt et aktieselskab, der var stiftet af indehaverne af et byggefirma, var indkomstskattepligtig af den kursgevinst, det havde indvundet ved salg af pantebreve, som det havde købt af firmaet.
Firmaets indehavere ville have været skattepligtige af kursgevinsterne, såfremt de havde beholdt pantebrevene.
Højesteret beskattede selskabet af kursgevinsterne med den begrundelse, at selskabets »erhvervelse af pantebrevene ikke anses som kapitalanlæg, men findes at have en så nøje tilknytning til den af firmaet drevne erhvervsvirksomhed, at kursgevinsten også for selskabet må anses som skattepligtig kursgevinst.« Dommen er omtalt af Trolle i UfR. 1966.B 268 og Koch-Nielsen i UfR.
1971.B 108. Se endvidere UfR 1956.261 (Jørgen Petersen - A/S, »Espehøj«) og ØLD af 8. nov. 1983 (2. afd. 378/82) som er anket til HR.
Om der foreligger næring for en aktionær i relation til pantebreve erhvervet fra selskabet, har bl.a. været behandlet i følgende tilfælde:
I HD af 30. oktober 1985 (skd.77.965) fandtes en tømmerhandler indkomstskattepligtig af kursavancer på pantebreve, som han havde købt af et ham behersket ejendomsselskab.
Højesteret fandt, at skatteyderens erhvervelse af pantebrevene, der hidrørte fra selskabets salg af ejerlejligheder, havde en så nær tilknytning til selskabets næringsvirksomhed, at kursavancerne også må anses som indkomstskattepligtige for ham efter SL § 4. Skatteyderens kursavancer på pantebreve købt i det åbne marked var derimod ikke indkomstskattepligtige.
Se ligeledes Skat 1986.5.333, hvor en malermester, der efter det oplyste ikke selv var i næring med køb og salg af ejendomme eller pantebreve, blev indkomstbeskattet af kursavancer på pantebreve købt af et byggeselskab, hvori han var hovedanpartshaver, idet erhvervelsen af pantebrevene under hensyn til hans bestemmende indflydelse i selskabet, fandtes at have haft en så nær tilknytning til selskabets næringsvirksomhed, at de opnåede kursavancer også hos ham måtte anses som indkomstskattepligtige i henhold til SL § 4.
I HD af 29. april 1982 (skd.63.399 og 64.109) fandtes en skatteyders pantebreve at være erhvervet i så nær tilknytning til hans erhvervsmæssige virksomhed, at den opnåede kursavance måtte anses for indkomstskattepligtig efter SL §4, stk. 1a.
Skatteyderen havde erhvervet pantebrevsporteføljen til kursværdi fra forskellige håndværkerkonsortier og et byggeselskab, han selv var henholdsvis deltager og aktionær i, og det var ubestridt, at kursavancerne ville være indkomstskattepligtige for konsortialdeltagerne og for byggeselskabet, idet de var erhvervet som betaling for udført arbejde.
Se også lsr. 1983.128 og 129 samt Skat 1986.3.219.
I VLD af 4. februar 1983 (skd.67.425) fandtes en landmands erhvervelse af pantebreve at være sket som kapitalanlæg med den følge, at kursgevinsterne i medfør af SL §5, stk. 1a, ikke skulle henregnes til den skattepligtige indkomst svarende til, at landmanden ikke kunne antages at ville have været skattepligtig af kursgevinster opnået på eventuelle sælgerpantebreve udstedt direkte som led i berigtigelsen af købesummen eller opnået på andre tilsvarende pantebreve erhvervet for en kontant købesum.
Pantebrevene var modtaget af landmanden til kursværdi til dækning af et tilgodehavende ifølge mellemregning med et selskab, hvori han var hovedaktionær.
Ejendomshandlere og ejendomsmæglere Ejendomshandlere og ejendomsmæglere anses i almindelighed indkomstskattepligtige af kursavancer på pantebreve, selv om pantebrevene ikke er erhvervet som betaling for solgte ejendomme eller for salærer, lsr. 1963.11, 1964.22 og 1968.7, samt UfR 1970.143H. (Walther).
Ved ØLD af 22. marts 1985 (7.afd.nr. 83/1983) blev et anpartsselskab beskattet af kursavancer på pantebreve, der til kursværdi var blevet anvendt som afdrag på købesummen for en større ejerlejlighedsejendom.
Pantebrevene var udstedt til selskabet i forbindelse med salg af en væsentlig del af ejerlejlighederne umiddelbart efter købet af ejendommen.
Et selskab, der bl.a. havde handel med fast ejendom som formål, fik mulighed for til underkurs at indfri et sælgerpantebrev udstedt af selskabet i forbindelse med køb af en ejerlejlighed.
Den derved opnåede indfrielsesgevinst måtte skattemæssigt behandles som en reduktion af selskabets anskaffelsessum med deraf følgende konsekvenser for opgørelsen af selskabets gevinst og tab ved et senere salg af ejendommen, jfr. lsr.1986.50.
I lsr. 1968.7 blev en ejendomsmægler anset indkomstskattepligtig af nogle kursavancer på pantebreve, der var erhvervet dels for midler, der hidrørte fra en godtgørelse for udtræden af en pensionskasse, dels fra lånte midler.
I lsr. 1970.98 fandt landsskatteretten, at der bestod den for indkomstbeskatning af kursavancer fornødne forbindelse mellem skatteyderens indtægtsgivende virksomhed som ejendomsmæglerassistent og pantebrevserhvervelsen.
I lsr. 1977.112 fandt landsskatteretten, at to pantebreve, som tilhørte en ejendomsmægler og som begge hidrørte fra handler, han havde formidlet, var erhvervet som et led i den af ham udøvede erhvervsvirksomhed, jfr. handelsministeriets bekendtgørelse nr.
401 af 2. december 1966 om ejendomsmægleres og ejendomshandleres virksomhed § 5, stk. 3.
En ejendomsmægler, der tillige var assistent hos en anden ejendomsmægler, som var hovedaktionær i et bankierfirma, ansås indkomstskattepligtig af kursavancer på pantebreve, som han købte gennem bankierfirmaet.
Endvidere kan nævnes ØLD af 5. juli 1979 (Skd.52.53), hvor en ejendomsmægler som led i sin virksomhed i betydeligt omfang havde købt sælgerpantebreve af kunder, hvis ejendomme han havde i kommission, ligesom han derudover havde erhvervet pantebreve gennem hvad der måtte betragtes som erhvervsmæssig långivning samt ved handel med egne ejendomme.
Ejendomsmægleren blev anset for indkomstskattepligtig af kursavancerne, herunder også af en mindre pantebrevsbeholdning, der ikke var erhvervet på en af de ovenfor anførte måder, men som det ikke ansås for muligt at udskille fra de pantebreve, der var erhvervet i tilknytning til hans erhvervsudøvelse.
At kursavancerne først kom til udbetaling, efter at den pågældende var ophørt med at drive erhverv som ejendomsmægler, var uden betydning.
Tilsvarende blev ved ØLD af 12. maj 1986 (Skat 1986.6.369) en statsautoriseret ejendomsmægler indkomstbeskattet af kursavancer på pantebreve, købt for ledige midler over en længere årrække og hvoraf der først var sket salg i slutningen af perioden.
Pantebrevene var til dels købt af klienter, herunder i forbindelse med formidling af salg af disses ejendomme, men der var også købt pantebreve af bekendte og personer, som mægleren ikke kendte, og som selv havde henvendt sig.
Landsretten lagde til grund, at langt den overvejende del af pantebrevene var erhvervet fra eller gennem personer, som han havde eller havde haft tilknytning til som ejendomsmægler, og da han ikke havde foretaget en klar adskillelse af de pantebreve, der kunne være erhvervet i anlægsøjemed, fandtes han ikke at havde godtgjort, at de i sagen omhandlede pantebreve ikke havde tilknytning til hans erhvervsvirksomhed.
Jfr. tilsvarende VLD af 2. dec.  

 1986 (5.afd.
B 2109/84).
Hvis en særlig beholdning af anlægspapirer bevislig er holdt klart adskilt fra den øvrige beholdning, kan kursavancerne dog ikke beskattes.
I en sag, indbragt for ØL, accepterede skattedepartementet således landsrettens forligsforslag, hvorefter man frafaldt beskatningen af kursavancerne på de pantebreve, der ikke havde tilknytning til ejendomshandlervirksomheden og som det var muligt at udskille fra de pantebreve, der havde tilknytning til virksomheden.
Det er kun kursavancer på pantebreve, der er erhvervet efter starten af virksomheden som ejendomsmægler eller -handler, eller som assistent i en sådan virksomhed, der kan indkomstbeskattes ud fra et næringssynspunkt, se lsr. 1970.98, og på den anden side indkomstbeskattes avancer på pantebreve, erhvervet efter ophøret med virksomheden, ikke, se lsr.1982.168.
Advokater Advokater anses ikke på samme måde som ejendomsmæglere i almindelighed for indkomstskattepligtige af kursavancer på private pantebreve.
Se dog UfR 1973.485H (skd.25.54) hvor en advokat blev anset skattepligtig af kursavancer på pantebreve, der var udstedt ved salg af ejendomme, idet hans handel med ejendomme havde haft karakter af erhverv, jfr. også ØLD af 19. juni 1974 (skd.31.54).
En advokat, der gennem en længere årrække havde drevet virksomhed som byggeadvokat, havde opdelt sin omfattende pantebrevsbeholdning i to grupper, hvoraf den ene omfattede pantebreve, som han havde modtaget i forbindelse med byggevirksomhed eller ved realisation af ejerlejligheder, medens den anden gruppe dels omfattede pantebreve, der var blevet beskattet i fuldt omfang ved erhvervelsen, dels pantebreve, købt på det fri marked.
Skatterådet havde under henvisning til SL § 4 sammenholdt med § 5 a anset ham for skattepligtig af kursavancer indvundet ved afdrag på de sidstnævnte pantebreve, indkøbt i fri handel, idet man til støtte herfor havde henvist til, at han ud fra et næringssynspunkt stedse var blevet indkomstbeskattet af enhver form for avance indvundet i forbindelse med køb og salg af fast ejendom.
Landsskatteretten var enig med skatterådet under hensyn til skatteyderens aktivitet som byggeadvokat samt til at en ikke uvæsentlig del af de omhandlede pantebreve var erhvervet for provenuet, indvundet ved afståelse af næringspantebreve, men under hensyntagen til, at klageren pr. 1. jan. 1976 var ophørt med at drive advokatvirksomhed blev klageren ikke anset for skattepligtig af kursavancer indvundet på pantebreve erhvervet efter erhvervsophøret, lsr.1982.168.
Arkitekter I lsr. 1974.9. blev en arkitekt beskattet af kursavancer under henvisning til, at køb af faste ejendomme »havde haft en nøje forbindelse med hans erhverv som arkitekt«, hvorfor pantebrevene ansås for »erhvervet i forbindelse« med næringsvirksomhed.
 Betaling for leverancer m.v.
Pantebreve, der modtages som betaling for vareleverancer og tjenesteydelser, anses altid for erhvervet som led i den pågældendes næringsvej, og senere indvundne kursavancer i forhold til det beløb, hvormed pantebrevet er indgået som betaling, må derfor indkomstbeskattes.
Rækkevidden af denne regel belyses af den i UfR 1971.913 (Skd.19.42) refererede landsretsdom, der fastslog, at et A/S, der drev tømmerhandel og som delvis betaling for træleverancer havde modtaget nogle pantebreve, med rette var anset for indkomstskattepligtig af den ved senere afdrag på pantebrevene opnåede kursavance.
Den omstændighed, at erhvervelsen af pantebrevene ikke var sket som en på forhånd aftalt betaling for leverancerne, men først blev besluttet, da tømmerhandelens tilgodehavende blev nødlidende, fandtes at være uden betydning for beskatningen.
En skatteyder bortforpagtede en isenkramforretning.
Forretningens varelager blev overdraget ved efterfølgende særskilt købekontrakt, hvor en del af købesummen blev berigtiget ved gældsbreve.
Da det drejede sig om særskilt betaling for overdragelse af varelager, ansås kursgevinsterne ved afdrag på gældsbrevene for skattepligtige, lsr.1984.60.
En murermester modtog til delvis berigtigelse af salgssummen for en af ham opført ejendom et pantebrev i en anden ejendom, som ved avanceopgørelsen var nedskrevet til kurs 53. Kursavancerne på dette pantebrev blev indkomstbeskattet i lighed med kursavancerne på et eventuelt sælgerpantebrev i den solgte ejendom, lsr.
 1983.127.
Pantebreve, der er modtaget i skatteyderens erhverv f.eks. som murermester, kan ikke anses for at være overgået til anlægskapital i forbindelse med ophør af erhvervsvirksomhed.
Erstatningskøb Såfremt pantebreve af ovennævnte karakter - hvor kursavancerne er indkomstskattepligtige - sælges og der foretages  

 »erstatningskøb« af andre pantebreve, vil kursavancer på  

 »erstatningspantebrevene« kunne være indkomstskattepligtige, jfr. f.eks. lsr.1982.168.
I lsr. 1983.129 blev kursavancerne på »erstatningspantebrevene«  

 ikke beskattet under hensyn til, at skatteyderens virksomhed ikke omfattede handel med værdipapirer.
Konfusion Højesteret har i UfR 1972 s.398 truffet afgørelse i et tilfælde af konfusion (sammenfald) mellem debitor og kreditor.
En advokat, der var aktionær i et ejendomsaktieselskab, som opførte og solgte parcelhuse, købte et sommerhus af en køber af et af selskabet opført hus og skulle i forbindelse hermed udstede pantebreve til selskabet.
Ved udlodning af midler til aktionærerne udlagdes disse pantebreve til advokaten til kursværdi.
Advokaten fandtes ikke herved at have opnået nogen indkomstskattepligtig avance.
 Interessenter m.v.
Om kursavancen på pantebreve oppebåret ved deltagelse i interessentskaber og kommanditselskaber skal beskattes, afgøres efter almindelige retningslinier for, om der er tale om næring eller spekulation.
Opdeling af pantebrevsbeholdningen Der er principielt intet til hinder for, at en skatteyder kan opdele sin pantebrevsbeholdning i en gruppe, hvor de indvundne kursgevinster beskattes, og en gruppe der er private (kapitalanlæg).
Dette kan forekomme i tilfælde, hvor en skatteyder med en privat pantebrevsbeholdning fra et vist tidspunkt modtager pantebreve som betaling for vareleverancer eller på anden måde fra dette tidspunkt må anses for næringsdrivende eller spekulant i pantebreve, idet der i så fald skal foretages en opdeling af pantebrevene i relation til erhvervelsestidspunkterne.
Der kan også foretages en opdeling i en gruppe, hvor kursavancerne er skattepligtige, og en gruppe, hvor kursavancerne er skattefri, f.eks. hvor den ene ægtefælle er næringsdrivende i relation til pantebreve og den anden arver pantebreve eller selv køber pantebreve for egne midler.
I lsr.1964.114 blev en vekselerer dog anset for indkomstskattepligtig af opnåede indfrielsesgevinster på pantebreve, som tilhørte hustruen.
Landsskatteretten henviste ved afgørelsen foruden til formuefællesskabet mellem ægtefællerne og den stedfundne sambeskatning til omstændighederne ved erhvervelsen.
Det var i denne forbindelse oplyst, at hustruen for egne midler af mandens salgsbeholdning havde købt de pantebreve hun anså for fordelagtigst, ligesom hun ofte overtog de yderligt placerede pantebreve, der var mindre egnet til salg.
Se også lsr. 1979.166, hvor en fhv. fondsbørsvekselerer blev anset for indkomstskattepligtig af kursavancer på pantebreve, der var erhvervet på et tidspunkt, hvor han stadig drev erhverv, uanset vekselereren angav, at pantebrevene var indkøbt til hustruen i anlægshensigt.
I lsr.1985.150 blev en vekselerer ikke beskattet af en kursavance på 78.386 kr. ved indfrielse af nom. 300.000 kr.
skibskreditobligationer, idet retten fandt tilstrækkeligt grundlag for at anse obligationerne for hele tiden at være holdt uden for vekselererens forretningssfære, og at han havde haft tilstrækkelige indtægter og midler uden for vekselererfirmaet til at dække deres anskaffelse.
Om ejendomsmægleres mulighed for at foretage en opdeling af pantebreve, se foran under ejendomshandlere og ejendomsmæglere.
En skatteyder, som ud fra et næringssynspunkt løbende var anset for indkomstskattepligtig af kursavancerne på de af ham erhvervede pantebreve, havde - som værge for sine to børn - indkøbt 5 pantebreve for opsparede børnetilskud.
Da denne disposition var omfattet af KL § 5, stk. 2, som en gave fra faderen, ansås han for skattepligtig af kursavancerne på de indkøbte pantebreve, lsr.
 1983.131.
Arvede pantebreve En arving, der fra et skattepligtigt bo efter en ejendomshandler, får udlagt pantebreve, udstedte til arveladeren som delvis vederlag for afhændede ejendomme, succederer i arveladerens pligt til at lade sig beskatte af kursavancer ved indfrielse af eller afdrag på pantebrevene.
Det samme gælder ægtefællen, der sidder i uskiftet bo efter en ejendomshandler.
Såfremt boet lader sig beskatte af avancen på pantebrevene eller disse udlægges »med tab«, vil udlægsmodtageren derimod ikke succedere i arveladerens skattemæssige stilling og vil således ikke blive beskattet af fremtidige indfrielsesgevinster m.v.
Det foranstående gælder også arvede pantebreve, der hidrører fra en udstykningsvirksomhed, ligesom tilsvarende retningslinier følges, også når pantebrevene erhverves ved arv på et tidspunkt, efter at arvingens virksomhed som f.eks. ejendomsmægler er påbegyndt.
Indeksregulering I praksis antages det som udgangspunkt, at indekstillæg til renten af et indekslån skattemæssigt behandles som rente, dvs. fratrækkes ved låntagerens indkomstopgørelse og medregnes ved långivers indkomstopgørelse.
Indeksregulering af hovedstol eller restgæld antages derimod ikke at skulle medregnes ved indkomstopgørelsen hverken for långiver eller låntager, bortset fra tilfælde, der omfattes af reglerne om spekulation eller næring.
Det bemærkes dog, at alle private indekspantebreve, udstedt eller erhvervet den 2. okt. 1985 eller senere, skal opfylde mindsterentekravet ifølge KGL §7 for at kursgevinst og indekstillæg kan være skattefri, se E 5.3.3.2 (Pristalsregulerede fordringer).
Den foran omtalte praksis indebar, at den samme ydelse på det samme lån blev behandlet skattemæssigt forskelligt hos låntager og långiver: Hvis låntager omfattes af LL § 4, havde han tidligere fradragsret for eventuelt kurstab og for eventuel indeksopskrivning af gælden, medens långiver, såfremt han ikke omfattes af reglerne om spekulation eller næring m.v., ikke blev beskattet af den tilsvarende indtægt.
Efter LL § 4, stk. 1 og 2, skal forsikringsselskaber, banker og andre virksomheder, der som et normalt led i deres almindelige virksomhed anbringer midler i offentlige obligationer, private pantebreve og fordringer, medregne kursgevinst og -tab på sådanne fordringer ved opgørelsen af den skattepligtige indkomst.
Man antog tidligere, at de nævnte virksomheder også havde fradragsret for eventuel indeksopskrivning af f.eks. obligationer, som de har udstedt, eller indskud, som de har modtaget.
Ved lov nr. 262 af 27. maj 1981 blev denne fradragsret imidlertid ophævet ved et nyt stk. 3 til LL § 4. Bestemmelsen tager sigte på banker og sparekasser, og andre skattepligtige, der driver virksomhed ved pengeformidling, dvs. modtager indlån og foretager udlån.
I denne forbindelse bemærkes, at reglerne i LL § 4 antages også at omfatte personer, der driver pengeformidling i form af vekselerervirksomhed, bankiervirksomhed eller lignende.
Begrænsningen i adgangen til at fratrække tab ved indeksregulering medfører ingen ændringer i reglerne om beskatning af eventuel gevinst ved indeksreguleringen for de pågældende skattepligtige.
Skattepligtige, der har både gæld og tilgodehavender, som indeksreguleres, berøres ikke af begrænsningen af fradragsretten, såfremt tab ved indeksreguleringen kan rummes inden for gevinst ved indeksregulering efter samme indeks, der er tillagt samme virkning ved regulering af udlån som ved regulering af indlån.
Ved modregning af tab i gevinst efter § 4, stk. 3, anvendes indeksreguleringens nominelle værdi.
Reglerne finder anvendelse også på tidligere allerede oprettede låneforhold, men dog kun hvis indeksreguleringen af hovedstol eller restgæld efter låneaftalens indhold sker den 1. juli 1981 eller senere.
 LL §4, stk. 3, har fortsat virkning for lån optaget før 1. jan. 1986.
For lån optaget den 1. jan. 1986 eller senere gælder reglerne i KGL § 5, stk. 3, se E 5.3.3.4.
5.3.1.2. Pantebreve erhvervet i spekulationshensigt Selv om pantebreve typisk er anlægspapirer, kan der ske beskatning af kursavancer ud fra et spekulationssynspunkt, såfremt det godtgøres, at det har været et væsentligt formål ved erhvervelsen at tjene på pantebrevet ved videresalg.
Er der aldrig sket salg af pantebrevsbeholdningen, vil der ikke kunne statueres spekulation.
Dette gælder også, selv om den pågældende har tilvejebragt en væsentlig del af midlerne til køb af pantebreve ved belåning af pantebrevsbeholdningen, se lsr. 1969.9. Se også lsr. 1975.11 (godsejer): Investeret en væsentlig del af formuen i pantebreve.
Aldrig solgt pantebreve, ligesom beholdningen ikke havde været benyttet som belåningsobjekt.
Amtsskatterådet havde henvist til den beløbsmæssige størrelse af avancerne (for årene 1966-1970 imellem 333.000 kr. og 625.000 kr. årligt) samt til, at den pågældendes øvrige virksomheder normalt var stærkt underskudsgivende: Ikke beskattet.
Omvendt vil den omstændighed, at der er solgt af en pantebrevsbeholdning være et ret kraftigt indicium for, at hele beholdningen er erhvervet i spekulationshensigt, men der må foretages en vurdering af omstændighederne ved hvert enkelt pantebrevs erhvervelse og salg, jfr. f.eks. lsr. 1975.13.
Den omstændighed, at en pantebrevsindehaver på foranledning af debitor accepterer indfrielse til en kurs under pari, f.eks. som led i omprioritering eller ejerskifte, medfører ikke i sig selv, at avancen indkomstbeskattes.
Evt. omplacering En direktør havde i forbindelse med sin fratræden for at opnå en forøgelse af det løbende afkast af sin formue afhændet den overvejende del af sine aktieposter og anbragt provenuet i private pantebreve, hvorved hans beholdning heraf ultimo 1978 steg til en kursværdi af ca. 1.3 mill. kr.
I 1979 erhvervede han yderligere et antal pantebreve, idet han omplacerede midler fra obligationer.
Kursværdien af pantebrevsbeholdningen ultimo 1979 udgjorde herefter ca. 1.8 mill. kr.
Han foretog ikke salg af pantebrevene, hvorimod han i tiden efter 1978 havde købt og solgt betydelige obligationsposter.
I anledning af en påtænkt omplacering af pantebrevsbeholdningen til obligationer, begærede han bindende forhåndsbesked om, hvorvidt han ville blive skattepligtig af eventuelle kursavancer opnået ved, at hele hans pantebrevsbeholdning eller en væsentlig del deraf afhændedes og straks erstattedes med obligationer.
Ligningsrådet fandt, at beskatning af kursavancer og tab alene kunne blive aktuel, såfremt de pågældende pantebreve måtte anses for erhvervet med henblik på opnåelse af avance ved videresalg (spekulation).
Med hensyn til de før 1. januar 1978 erhvervede pantebreve, var rådet af den opfattelse, at omplacering af den pågældendes midler fra pantebreve til obligationer kunne ske uden påvirkning at den skattepligtige indkomst.
Dette fandtes tillige at måtte gælde de efter 1. januar 1978 erhvervede pantebreve, idet rådet dog forudsatte, at hele denne pantebrevsbeholdning - eller en meget væsentlig del af denne - afhændedes samtidig, ligesom det forudsattes, at hele salgsprovenuet straks benyttedes til køb af obligationer.
Såfremt afhændelsen derimod fik karakter af en sådan løbende og aktiv indsats, at handlerne oversteg, hvad der kunne anses for udslag af en rimelig formueforvaltning, måtte kursavance og -tab anses for skattepligtig i henhold til SL § 5a.
5.3.1.3. Pantebreve erhvervet ved ejendomssalg Hvor der er tale om ejendomssalg uden for næringsområdet, kan kursavancer på pantebreve, der modtages som delvis betaling for den afhændede ejendom, ikke indkomstbeskattes.
Når et pantebrev, som er indgået i opgørelsen af en eventuel særlig indkomst til kursværdi, senere sælges til en højere kurs eller indfries til pari, bevirker dette ikke, at den allerede foretagne opgørelse af den særlige indkomst skal omgøres.
Det samme gælder, hvor der efterfølgende konstateres tab på pantebrevet.
Om særlige tilfælde, hvor efterfølgende tab kan medføre ændring af avanceopgørelsen, se H 2.6.1.
Med virkning fra indkomståret 1986 indtræder der i et vist omfang beskatning i henhold til KGL §7, såfremt fordringen ikke opfylder kravet om mindsterenten, se nærmere E 5.3.3.2.
ØLD af 22. april 1971 (Skd.18.193) omhandler et særligt tilfælde, hvor skatteyderen, udover den egentlige spekulationsfortjeneste, tillige blev anset skattepligtig af en kursgevinst, der fremkom ved indfrielse af den i ejendommen indestående prioritetsgæld i overensstemmelse med salgsvilkårene.
Dommen kan dog ikke tages til indtægt for det synspunkt, at kursgevinster på pantebreve erhvervet ved spekulationssalg, kan indkomstbeskattes, idet landsretten udtalte: ». . ., at kursavancen må sidestilles med den umiddelbare salgsavance, da (den) er fremkommet som en følge af salgsvilkårene«.
Handelen med faste ejendomme kan antage et sådant omfang og en sådan regelmæssig karakter, at virksomheden må anses som næringsvirksomhed, således at kursavancer på sælgerpantebreve beskattes.
Se UfR 1973.485H (Skd.25.54) og lsr. 1983.130.
Erhvervsmæssig udstykning Kursavancer på pantebreve, der er erhvervet som led i udstykningsvirksomhed, der drives erhvervsmæssigt, beskattes, jfr.
UfR 1956.261H.
Det må være en forudsætning for beskatning af kursavancer i disse tilfælde, at der ikke blot er tale om en enkeltstående udstykning, men om en løbende udstykningsvirksomhed.
Af nyere landsskatteretspraksis kan nævnes: Lsr. 1975.12 (3 søskendes køb og påfølgende udstykning af faderens landbrugsejendom) og 1975.140 (advokats udstykning af ejendom i ejerlejligheder) samt 1981.178 (købt 44 ejerlejligheder og videresolgt 16, efterhånden som de blev ledige).
5.3.1.4. Pantebreve erhvervet som led i forretningsafståelse Ved afståelse af en virksomhed, hvor en del af salgssummen berigtiges ved udstedelse af pante- eller gældsbreve, tillades fortjenesten opgjort under hensyntagen til, at disse pante- og gældsbreves værdi er mindre end pålydende, således at kursnedslaget fordeles forholdsmæssigt på afhændelsessummen for de forskellige formuegoder, der indgår i handelen.
Senere opnåede kursgevinster i forhold til den godkendte, nedskrevne værdi, kan ikke beskattes, hverken med almindelig eller særlig indkomstskat, se lsr. 1962.75 og 1963.10, medmindre den pågældendes erhverv er at købe og sælge virksomheder.
Med virkning fra indkomståret 1986 indtræder der i et vist omfang beskatning i henhold til KGL §7, såfremt fordringen ikke opfylder kravet om mindsterenten, se nærmere E 5.3.3.2.
Eventuelle tab på sådanne pante- eller gældsbreve kan ikke fratrækkes ved indkomstopgørelsen, idet der er tale om et ikke-fradragsberettiget formuetab.
Om særlige tilfælde, hvor efterfølgende tab kan medføre ændring af avanceopgørelsen , se H.
 2.6.1 og L 6.1.3.
 De her nævnte pantebreve omfattes ikke af LL §4.
Er et pante- eller gældsbrev i forbindelse med forretningsoverdragelse indeksreguleret, skal indekstillægget heller ikke indkomstbeskattes, medmindre det er erhvervet af en hovedaktionær som led i en virksomheds omdannelse til aktieselskab, jfr.
HD af 14. oktober 1980 (Skd.56.56), hvor pristalsreguleringen blev anset for en udlodning fra selskabet, som var indkomstskattepligtig efter bestemmelsen i LL § 16A.
5.3.1.5. Udlån mod tilbagebetaling af et større beløb end lånet I mange tilfælde foretages der udlån mod forskrivning, hvorved debitor påtager sig at tilbagebetale et større beløb end det der udbetales ham som lån.
I tilfælde hvor der foreligger erhvervsmæssig udlånsvirksomhed, skal udlåneren beskattes af den fortjeneste, han opnår herved.
Men også i private låneforhold kan der ske beskatning, hvor en betydelig kursgevinst erhverves ved kortfristet finansiering.
Det gælder i hvert fald, hvor der ydes et kortvarigt lån uden nominel rente, men alene med kursfradrag ved lånets udbetaling, således at kursavancen kan anses som ganske sikker, jfr.
UfR 1950.7H (Scharling) og lsr. 1978.197, hvor en sergent i februar 1975 havde lånt en anden person 30.000 kr. mod at modtage 24 veksler a 2.500 kr., der forfaldt månedligt over 2 år.
I oktober samme år havde klageren atter lånt den pågældende 30.000 kr. på samme vilkår.
Der var intet aftalt mellem parterne om forrentning af lånene.
Landsskatteretten fandt, at der havde været tale om en gennem en kortfristet lånetid opnået og forud aftalt avance, der i medfør af SL § 5 skulle henregnes til klagerens indkomst.
Denne praksis opretholdes for alle uforrentede fordringer, jfr.
KGL §10, stk. 3, sidste punktum.
Se også lsr. 1975.110, hvor et rederiaktieselskabs avance på et kortfristet (3 måneder), lavt forrentet lån til en kommune var indkomstskattepligtig, hvorimod en kursavance, der var indvundet ved køb af børsnoterede obligationer, hvis løbetid afsluttedes 10 måneder efter købet, var indkomstskattefri.
I UfR 1976.658H (Odense Stålskibsværft) (Skd.38.262) fandt retten, at der ikke forelå skattepligt af kursavancer efter SL § 4, jfr. § 5, ved de foretagne udlån til kommuner.
Dommen er kommenteret af højesteretsdommer A.
Blom-Andersen i UfR 1976B, s.237.
5.3.1.6. Ansvarlig indskudskapital Flere pengeinstitutter udsteder for at fremskaffe ansvarlig indskudskapital forrentede indskudsbeviser, således at der efter en nærmere fastsat bindingsperiode udbetales et kurstillæg.
Dette kurstillæg er skattefrit for indehaverne af indskudsbeviserne, såfremt indskudsbeviset ikke er erhvervet i spekulationshensigt eller som led i næring, såfremt bindingsperioden er på mindst 2 år, og såfremt den pålydende rente mindst svarer til enten diskontoen -1% på tegningsdagen eller til renten ifølge de statsgældsbeviser, som staten til enhver tid sætter i handelen.
Er indehaveren af indskudsbeviset omfattet af LL § 4 beskattes kurstillægget.
Disse regler finder kun anvendelse på indskudsbeviser, udstedt og erhvervet før den 2. okt. 1985. Indskudsbeviser udstedt og/eller erhvervet denne dato eller senere omfattes af KGL, se E 5.3.3.2.
5.3.2. Offentlige obligationer - statsgældsbeviser Selv om offentlige obligationer i endnu højere grad end private pantebreve er et typisk anlægsobjekt, kan det ikke udelukkes, at der skal ske beskatning af kursgevinster ved salg eller udtrækning.
Dette er for det første tilfældet, hvor der er tale om skatteydere, der driver erhvervsmæssig handel med værdipapirer, samt skatteydere, der som led i deres almindelige virksomhed anbringer midler i obligationer, jfr. omtalen af LL § 4 i E 5.3.0.
Men for det andet kan der også foreligge spekulation i offentlige obligationer.
Som eksempel kan nævnes HD af 11. oktober 1979 (Skd.51.296), hvor det blev statueret, at køb af obligationer for nominelt 13 mill.
kr. på tidspunktet for Danmarks indtræden i EF og salg ca. 1 år efter måtte anses for spekulation.
En snedkersvend havde i tidsrummet 1. maj til 20. oktober 1980 købt og solgt adskillige poster obligationer.
Ifølge skatteyderen havde formålet alene været at opnå en fordelagtig forrentning af midler, som bl.a. skulle anvendes til betaling af terminsydelser.
Lsr.
beskattede kursgevinsterne, da man fandt, at muligheden for at opnå kursgevinster var indgået i skatteyders valg af investeringsform, lsr.1984.61.
I lsr.1977.50 statuerede landsskatteretten, at en prokurist i en vekselerervirksomhed, der som marginspekulant for egen regning og med lånte midler købte og solgte obligationer, var berettiget til at fratrække et nettotab ved køb og salg af obligationer.
Skatteydernes påstande om fradrag for spekulationstab på offentlige obligationer afvises som regel, se lsr. 1967.13 og 1978.179, hvori udtales: »da tab ved salg af børsnoterede obligationer ikke i almindelighed kan fradrages ved indkomstopgørelsen«.
En landmand, der havde solgt for nom. 369.000 kr. obligationer, fået udtrukket obligationer for 19.000 kr. og købt nom. 397.000 kr., ansås ikke for skattepligtig af kurs- og udtrækningsgevinsterne, uagtet ca. 60% af hans indkomst det pågældende år hidrørte fra obligationsrenter.
Anskaffelse i spekulationsøjemed fandtes altså ikke godtgjort, lsr. 1976.106. Se tillige lsr. 1975.110.
Tilsvarende udtalte ligningsrådet vedrørende en landmand, der havde anvendt et overskydende låneprovenu ved finansiering med kreditforeningslån og udlandslån af en udvidelse af landbrugsvirksomheden til køb af statsobligationer og efterfølgende ved indfrielsen af disse havde erhvervet 12 pct.
kreditforeningsobligationer, at han kunne foretage salg heraf uden avancebeskatning, idet der ikke var tale om salg, der henhørte under hans næringsvej eller var foretaget i spekulationsøjemed.
En fiskeskipper havde i 1978 dobbeltfinansieret byggeriet af sin fiskekutter ved, at han foruden et obligationslån i Kongeriget Danmarks Fiskeribank på nom. 2 mill. kr. havde optaget et udlandslån (finanslån) af tilsvarende størrelse.
Obligationerne lå til sikkerhed herfor.
I anledning af at han i 1986 påtænkte at sælge obligationerne, begærede han bindende forhåndsbesked om, hvorvidt kursgevinsten herved ville blive indkomstbeskattet.
Ligningsrådet fandt, at skatteyderens valg af finansieringsform ikke i sig selv gav tilstrækkeligt grundlag for at beskatte kursgevinsten ved salg af obligationerne ud fra spekulationssynspunktet, ligesom rådet bl.a. under hensyn til ejertiden heller ikke iøvrigt fandt tilstrækkeligt grundlag for at anse obligationerne for erhvervet i spekulationsøjemed.
Indehaveren af et rejsebureau begærede bindende forhåndsbesked om, hvorvidt han ville blive indkomstbeskattet af en forventet kursgevinst på 100.000 kr. ved salg af virksomhedens obligationsbeholdning og genplacering af salgsprovenuet i andre værdipapirer.
Det var oplyst, at virksomheden i årene 1982-1984 havde haft pæne overskud, ligesom egenkapitalen var forbedret, og en del af den overskydende likviditet var placeret i obligationer, hvis kursværdi ultimo 1984 udgjorde 1,5 mill. kr.
En del af obligationerne var deponeret til sikkerhed for virksomhedens kreditter.
Ligningsrådet fandt ikke tilstrækkeligt grundlag for at anse obligationsbeholdningen for anskaffet i spekulationsøjemed, hvorved rådet bl.a. lagde vægt på, at virksomhedens placering af overskydende likviditet i obligationer syntes at være sket som led i en mere langsigtet planlægning af driften, herunder med henblik på at tilvejebringe et passende finansieringsgrundlag for virksomheden.
I lsr. 1976.7 blev en kursavance, der var opnået ved salg af obligationer, som var modtaget i stedet for den kontante udbetaling ved en ejendomshandel, ikke beskattet, selv om ejendommen var afstået som led i næring.
En skatteyder, der den 17. april 1979 var rejst til udlandet, havde den 11. april (som valutaindlænding) for lånte midler købt statsobligationer for nominelt 3 mill. kr., som han (som valutaudlænding) solgte igen den 25. samme md.
Avancen blev beskattet i medfør af SL § 5, litra a, lsr. 1983.126.
Statsgældsbeviser Ved lov nr. 152 af 6. maj 1980 blev den tidligere § 3 i lov nr. 148 af 31. marts 1976 om bemyndigelse til optagelse af indenlandske statslån ophævet. Ændringen har virkning for kursgevinster ved indfrielse af statsgældsbeviser, der er erhvervet efter den 13.
 februar 1980.
Statsgældsbeviser erhvervet den 13. februar 1980 eller før § 3 i lov nr. 148 af 31. marts 1976, hvorefter kursgevinster - bortset fra de i LL § 4 omtalte tilfælde - ved indfrielse af statsgældsbeviser ikke medregnes ved opgørelsen af den skattepligtige indkomst, finder således fortsat anvendelse for kursgevinster ved indfrielse af statsgældsbeviser, der er erhvervet den 13. februar 1980 eller før.
Det bemærkes, at kursgevinster opnået ved salg af statsgældsbeviserne inden indfrielse ikke er omfattet af lovbestemmelsen, hvorfor en eventuel beskatning af sådanne gevinster må afgøres udfra de almindelige betragtninger om næring eller spekulationshensigt.
I SD-cirk.1979-31 behandles visse lånetransaktioner i forbindelse med køb af værdipapirer, herunder især statsgældsbeviser:
I forbindelse med en nærmere undersøgelse af stedfundne køb af obligationer har direktoratet konstateret, at der i et vist omfang etableres arrangementer mellem en skatteyder og en långiver, idet der indgås aftale om køb af værdipapirer - typisk statsobligationer - for skatteyderens regning, men finansieret af långiver og således, at værdipapirerne lægges til sikkerhed for lånet.
 Et typisk arrangement ser således ud:
Skattefriheden i medfør af den omtalte § 3 omfatter de tilfælde, hvor købet finansieres f.eks. af vekselerer eller bank, og hvor statsgældsbeviserne lægges til sikkerhed for lånet, under forudsætning af at de enkelte beviser kan identificeres, og der ikke er adgang for långiver til at disponere over statsgældsbeviserne.
Under disse forudsætninger må det i eksemplet anførte arrangement anerkendes i skattemæssig henseende.
At långiveren eventuelt har ret til at genbelåne de deponerede statsgældsbeviser, medfører i almindelighed ikke skattemæssig tilsidesættelse af arrangementet, se f.eks. lsr. 1983.149.
Derimod er følgende situation efter statsskattedirektoratets opfattelse ikke omfattet af bestemmelsen i § 3:
Statsgældsbeviser anskaffes for lånte midler og stilles til sikkerhed for lånet med adgang til at videresælge disse, eventuelt kombineret med ret til at tilbagekøbe disse kort tid før indfrielsen.
Statsskattedirektoratet anser sådanne transaktioner for at være uden reelt indhold i skattemæssig henseende.
Låntager kan derfor ikke fratrække de beregnede renteudgifter og provision i forbindelse med lånearrangementet, ligesom der heller ikke skal ske beskatning af renter vedrørende statsgældsbeviserne.
Skattemyndighederne bør være opmærksom på, at sådanne forhold og arrangementer, der under henvisning til det ovenfor anførte er uden reelt indhold i skattemæssig henseende, skal tilsidesættes ved ligningen.
Ved HRD af 10. febr. 1986 (Skat 1986.2.141) tiltrådte retten, at et lånearrangement med et vekselererfirma vedrørende køb af statsgældsbeviser, der umiddelbart efter skatteyderens køb af beviserne blev videresolgt på termin til en bank til tilbagekøb på forfaldsdagen, kunne tilsidesættes som værende uden reelt indhold i skattemæssig henseende.
Ifølge låneaftalen med vekselererfirmaet var beviserne deponeret som håndpant til sikkerhed for firmaets tilgodehavende, og det var endvidere specielt aftalt, at firmaet var berettiget til at foretage terminsforretninger med de i depotet værende obligationer til finansiering af låneengagementet.
Af dommen fremgår det, at banken oppebar renterne til forfaldstid og i øvrigt selv havde foretaget indfrielse af beviserne, efter at man clearede bankens yderligere tilgodehavender over vekselererfirmaets og bankens konti i Nationalbanken.
Retten lagde vægt på, at skatteyderen højst havde været ejer af statsgældsbeviserne i et kort øjeblik, og han havde derfor ikke haft nogen kursgevinst eller renteindtægt af dem.
Da vekselerfirmaets tilgodehavende hos skatteyderen stort set blev dækket ved salget af statsgældsbeviserne (til banken på termin), fandtes også den beregnede renteudgift til vekselererfirmaet at savne reelt grundlag, og skatteyderen kunne derfor ikke medtage nogen indtægt eller udgift vedrørende arrangementerne ved indkomstopgørelsen.
Dommen ændrer ØLD af 28. sept. 1984.
Af dommen kan det formentlig udledes, at der i forbindelse med de nævnte lånearrangementer må foretages en konkret bedømmelse af, om skatteyderen er blevet ejer af de for låneprovenuet indkøbte værdipapirer.
Dette må ske på grundlag af almindelige formueretlige regler, herunder om værdipapirerne må antages at kunne tjene skatteyderens kreditorer som fyldestgørelsesgrundlag, evt. med respekt af håndpanthaverens bedre ret.
Noget krav om individualisering i form af nummerregistrering el.lign. kan formentlig ikke stilles.
Skattedepartementet har således hævet anken til højesteret af ØLD af 21.  

 jan. 1985 vedrørende skatteansættelsen for et senere indkomstår for samme skatteyder, som ikke opnåede medhold ved den lige nævnte højesteretsdom.
Det blev herved lagt til grund, at skatteyderen dette år var blevet ejer af statsgældsbeviserne, selv om vekselererfirmaet havde adgang til at genbelåne, men ikke videresælge disse på termin, som tilfældet var i den ved højesteretsdommen afgjorte sag.
En prokurist i et vekselererfirma blev beskattet af kursavancer på statsgældsbeviser erhvervet for lånte midler.
Lsr lagde vægt på, at skatteyder i sin stilling havde nøje kendskab til værdipapirer, og at han i øvrigt i forbindelse med salg af værdipapirer havde indtægtsført avance og fratrukket tab, lsr.1984.152.
Også andre værdipapirer SD-cirk.1979-31 om den skattemæssige behandling af visse lånearrangementer omfatter også lånetransaktioner i forbindelse med køb af andre værdipapirer end statsgældsbeviser.
Eksempelvis kan nævnes lsr.1981.73, hvor en skatteyder i et vekselererfirma købte nominelt 2 mill. kr. 5 1/2% obligationer i Danmarks skibskreditfond til kurs 93 1/2 for midler, der var lånt i vekselererfirmaet, hvilket arrangement efter landsskatterettens opfattelse ikke kunne tillægges skattemæssig relevans.
Som eksempel på et forhold, der ikke kan tilsidesættes som værende uden reelt indhold i skattemæssig henseende, men hvor beskatning eventuelt burde ske ud fra et næringslignende synspunkt, kan henvises til lsr. 1983.48 vedr. en hovedaktionær, der havde optaget et lån på 1,5 mio. kr. i det af ham dominerede A/S.
Lånet, der skulle forrentes med den til enhver tid gældende nationalbankdiskonto, blev anvendt til køb af nominelt 1,7 mio.
kr. skibskreditfondobligationer.
Under hensyntagen til sikkerhedsstillelseskravene i A/S-loven blev obligationerne lagt til sikkerhed for lånet.
Den pågældende beholdt obligationerne til udløb og havde ikke iøvrigt handlet med værdipapirer.
Lsr'en fandt imidlertid ikke, at der var hjemmel til at beskatte de opnåede indfrielsesgevinster.
Sagen blev indbragt for Landsretten, hvor kammeradvokaten anførte, at de omhandlede obligationer ikke var erhvervet i anlægsøjemed.
Kursgevinsterne måtte anses for opnået ved en indkomstskabende aktivitet og dermed skattepligtig efter SL § 4. Han lagde vægt på at obligationerne havde en kort restløbetid, at der til købet var lånt midler af selskabet, at dispositionerne ikke var forretningsmæssige begrundede, men alene af skattemæssig art og at kursavancerne var betydelige i forhold til de øvrige indkomster.
 Subsidiært blev der påstået beskatning i henhold til LL § 4.
Landsretten fandt, at LL § 4 efter lovens motiver ikke omfattede de opnåede kursavancer.
Landsretten fandt endvidere ikke, at der forelå en indkomstskabende aktivitet omfattet af SL § 4, jfr.
VLD af 6. dec. 1984.
Sagen blev anket til Højesteret, der ved dom af 28. april 1986 (Skat 1986.5.325) stadfæstede landsretsdommen.
Om beskatning ud fra synspunktet indkomstskabende aktivitet, jfr.
SL §4, udtalte Højesteret, at der ved lov nr. 532 af 13. dec. 1985 (kursgevinstloven) med virkning fra og med indkomståret 1986 blev gennemført nye udtømmende regler om den skattemæssige behandling af gevinst og tab på fordringer og gæld, uden at der er indført særlige bestemmelser om beskatning af kursgevinster i tilfælde, hvor værdipapirer er erhvervet for lånte midler, og retten fandt ikke at de påberåbte omstændigheder vedrørende erhvervelsen af obligationerne kunne medføre en særlig behandling af de indvundne indfrielsesgevinster.
Retten tiltrådte endvidere, at skatteyderne ikke havde drevet en virksomhed, der var omfattet af LL §4.
En anden sag drejede sig om en overlæge, der pr. 1. juni 1978 gennem en bank købte nom. 1.550.000 kr. 7 pct. obligationer i Danmarks skibskreditfond til kurs 961/4 og ved indfrielsen af obligationerne pr. 1. december 1978 indvandt en kursavance på 55.728 kr.
Købet finansierede skatteyderen ved et veksellån i et bankierfirma, for hvilket lån banken indestod som avalist.
Lånet forrentedes med ca. 17 pct. p.a.
Landsretten gav ministeriet medhold i, at købet af obligationerne måtte anses som en indtægtsskabende virksomhed, der er skattepligtig efter SL § 4, og kursavancen var derfor indkomstskattepligtig.
Landsretten lagde vægt på, at skatteyderen ved købet af obligationerne på den ene side havde sikret sig en kursavance på 33/4 pct. ved obligationernes indfrielse, og på den anden side for at opnå denne fordel havde optaget et lån, hvis årlige rente lå ca. 10 pct. over den årlige rente, som obligationerne gav, at skatteyderen købte obligationerne kun ca. 6 måneder før deres indfrielse og således kun skulle bære den nævnte renteforskel i ca. 6 måneder, samt at dispositionen kun kunne være økonomisk fordelagtig for skatteyderen på grund af den beskatning, som hans øvrige indkomst var undergivet, hvorfor han ikke fandtes at have anskaffet et anlægsaktiv ved købet af obligationerne, jfr.
VLD af 13. august 1985 (Skat 1985.9.247).
 Dommen er ikke appelleret.
Statsgældsbeviser erhvervet efter den 13. februar 1980 Den skattemæssige behandling af indfrielsesgevinster på statsgældsbeviser, der er erhvervet efter den 13. februar 1980, følger de almindelige regler i statsskattelovens §§ 4 og 5a samt LL § 4. Der henvises i den forbindelse til SD-cirk. 1980-35, hvori bl.a. udtales:
Kursgevinster ved indfrielse eller salg af statsgældsbeviser beskattes (derfor) i følgende situationer:
- hvor solgte statsgældsbeviser er erhvervet i spekulationshensigt - i næringstilfælde - i tilfælde omfattet af LL § 4.
Endvidere må det antages, at hvor der for lånte midler direkte er erhvervet en betydelig post statsgældsbeviser, og statsgældsbeviserne f.eks. har været lagt til sikkerhed hos långiver for lånet, vil kursavancen ved salg eller indfrielse være skattepligtig, jfr. det i SD-cirk. 1979-31 beskrevne arrangement.
 Tvivlstilfælde forelægges statsskattedirektoratet.
Efter den foran nævnte HRD af 28. april 1986 (Skat 1986.5.325) må det dog antages, at sidste passus i ovennævnte SD-cirk.1980-35 ikke kan opretholdes fra og med indkomståret 1986. Endvidere må muligheden for beskatning ud fra synspunktet indkomstskabende aktivitet anses for bortfaldet ved gennemførelsen af kursgevinstloven, dvs. med virkning fra og med indkomståret 1986.
5.3.3. Kursgevinstloven (KGL) Ved lov 532 af 13. dec. 1985 er der gennemført ændrede regler om den skattemæssige behandling af kursgevinster og -tab på fordringer og gæld.
Kursgevinstloven er ændret ved lov nr. 215 af 23. april 1986 (Skibskreditfondens indeksobligationer). KGL er med disse ændringer optrykt som lovbekendtgørelse nr. 519 af 8. aug. 1986.
 Hertil knytter sig skd.cirk. af 9. okt. 1986.
Ved lov nr. 767 af 12. nov. 1986 (Skibsværftsaftalen) er der gennemført visse ændringer vedr. obligationer udstedt af Danmarks Skibskreditfond, se nærmere E 5.3.3.2.
Endelig har lov nr. 928 af 19. dec. 1986 ændret visse overgangsbestemmelser i KGL, således at beskatning efter LL § 4 samt den hidtidige spekulationsbeskatning opretholdes for indkomståret 1987, se nærmere E 5.3.3.7 og 5.3.3.2 in fine.
Litteratur: Christen Amby og Jens Drejer: Skattereformen og Kursgevinster, Hans Severin Hansen: Kursgevinster - status før kursgevinstloven, SO 1986 nr. 4.
5.3.3.1. Indledning Det principielt nye i loven er reglerne om kursgevinstordningen for private investorer, se 5.3.3.2.
Loven opretholder i øvrigt gældende praksis vedrørende næringsbeskatning for skattepligtige, der driver egentlig handelsvirksomhed med fordringer eller finansieringsvirksomhed, ligesom praksis vedrørende fordringer modtaget som skattepligtigt vederlag i næring opretholdes.
LL § 4 ophæves med virkning fra og med indkomståret 1988 og erstattes af en ny regel i kursgevinstlovens § 2, hvis anvendelsesområde i forhold til LL § 4 er mere præcist afgrænset.
 Se 5.3.3.3.
Endvidere indeholder loven regler, der ajourfører LL § 8D, som ophæves allerede med virkning for indkomståret 1986, se E 5.3.3.5.
Endelig ophæves beskatning af gevinst og tab på fordringer ud fra spekulationssynspunktet med virkning for salg foretaget i indkomståret 1988 eller senere.
Se E 5.3.3.2. in fine.
5.3.3.2. Kursgevinstordningen Uden for næringstilfælde og reglen om fordringer og gæld i fremmed valuta vil den ny kursgevinstordning være afgørende for, om gevinsten skal medregnes ved opgørelsen af den skattepligtige indkomst.
Kursgevinstordningen skal tilskynde til, at der ikke udstedes fordringer med helt forudsigelige, indbyggede kursgevinster.
Dette mål nås ved, at gevinster på fordringer med en rente under den mindsterente, som fastsættes ifølge KGL, altid beskattes.
Eventuelle kurstab er ikke fradragsberettigede.
Gevinster på fordringer, der udstedes med en rente, der opfylder mindstekravet til den pålydende rente, er altid skattefri, uanset renteudviklingen.
De nye regler har som udgangspunkt virkning fra og med indkomståret 1986.  

 Kravet om iagttagelse af mindsterenten gælder dog fordringer, der udstedes den 2. okt. 1985 eller senere.
Der gælder særlige regler for fordringer, der er udstedt før den 2. okt.
1985, men som erhverves den 2. okt. 1985 eller senere, se 5.3.3.7.
Mindsterenten Efter KGL § 7 er det som nævnt et krav, at fordringer, som er omfattet af lovens § 1, mindst skal forrentes med en pålydende rente, som ligger tæt på markedsrenten, for at kursgevinsten på fordringen skal være skattefri for kreditor.
Denne rentesats, som kaldes mindsterenten, udregnes på grundlag af markedsrenten og har foreløbig udgjort følgende: 2. okt.1985-1. april 1986: 9 pct. p.a. 2.  

 april.1986-30. juni 1986: 7 pct. p.a. 1. juli 1986-31. dec. 1986: 8 pct. p.a.
Afgørende for om en fordring opfylder kravet til mindsterenten, er rentens størrelse på tidspunktet for debitors påtagelse af forpligtelsen (stiftelsestidspunktet).
Det er derimod uden betydning, hvorledes renteudviklingen bliver på et senere tidspunkt.
Det betyder, at der kan arbejdes med såkaldte blåstemplede og sortstemplede pengefordringer.
Blåstemplede Hvis kravet til mindsterenten er opfyldt på stiftelsestidspunktet, bliver fordringen en såkaldt blåstemplet fordring.
Det betyder, at kursgevinsten til enhver tid er skattefri for kreditor, medmindre der foreligger næring.
Omsættes en blåstemplet fordring på et senere tidspunkt, bevarer fordringen den oprindelige status som blåstemplet, og kursgevinsten vil følgelig også være skattefri for den nye kreditor.
Sortstemplet Hvis fordringen ikke opfylder kravet til mindsterenten på stiftelsestidspunktet, bliver fordringen en såkaldt sortstemplet fordring.
Det betyder, at kursgevinsten til enhver tid er skattepligtig hos kreditor.
Det er således uden betydning, om fordringens rente kommer til at opfylde kravet til mindsterenten på et senere tidspunkt.
Omsættes en sortstemplet fordring på et sådant senere tidspunkt, bevarer fodringen den oprindelige status som sortstemplet.
Kursgevinsten beskattes, uanset om fordringen afstås eller indfries helt eller delvis.
Eventuelle kurstab er ikke fradragsberettigede.
Stiftelsestidspunktet Som nævnt er det afgørende for pengefordringens status som blåstemplet eller som sortstemplet, hvilken pålydende rente pengefordringen har på stiftelsestidspunktet.
Det er derfor nødvendigt at fastslå, hvad stiftelsestidspunktet er for forskellige fordringer.
Den mest typiske pengefordring er den børsnoterede obligation.
Der kan her være tale om statsobligationer, statsgældsbeviser, realkreditobligationer og andre obligationer.
Obligationer udstedes ikke mere på papir, men overføres nu elektronisk til registrering på den enkelte obligationskøbers konto i værdipapircentralen.
Ved statsobligationer og statsgældsbeviser er tidspunktet for skyldnerens påtagelse af forpligtelsen (stiftelsestidspunktet) det tidspunkt, hvor Nationalbanken køber obligationerne af finansministeriet.
Specielt for realkreditlån Ved realkreditlån er der tale om to skyldforhold.
Det ene skyldforhold opstår mellem låntager (debitor) og realkreditinstituttet.
Låntager udsteder et pantebrev til realkreditinstituttet for det lån, han optager.
Det andet skyldforhold opstår melem realkreditinstituttet og de personer, der køber de obligationer, som realkreditinstituttet udsteder.
For lån, som afvikles som almindelige obligationslån og ikke som kontantlån, gælder det, at den pålydende rente på pantebrevet fra låntager (debitor) er den samme som den pålydende rente på de obligationer, som realkreditinstituttet udsteder.
Tidspunktet for låntagerens påtagelse af forpligtelsen er det tidspunkt, hvor realkreditinstituttet udsteder obligationerne, dvs. overfører obligationerne til låntagerens konto i værdipapircentralen.
Fremrykning af stiftelsestidspunktet Tidspunktet for skyldnerens påtagelse af forpligtelsen kan dog fremrykkes i to situationer:
1) Tidspunktet for skyldnerens (låntagers) påtagelse af forpligtelsen kan være fremrykket til det tidspunkt, hvor realkreditinstituttet modtager en underskrevet anmodning om udbetaling af et tilbudt lån.
Det forudsætter dog, at realkreditinstituttet senest samtidig med modtagelsen af udbetalingsanmodningen har modtaget et tinglyst pantebrev uden betydende retsanmærkninger eller modtaget sædvanlig garanti for et sådant pantebrev.
Endelig er det en forudsætning, at lånets udbetaling finder sted i umiddelbar tilknytning hertil.
Kurskontrakt 2) Tidspunktet for skyldnerens (låntagers) påtagelse af forpligtelsen kan også være fremrykket, når der er indgået en kurskontrakt mellem låntageren og et pengeinstitut.
Ved kurskontrakter forstås en kontrakt, der indgås med henblik på sikring af en fremtidig ydelse på nye realkreditlån, der hjemtages på et senere tidspunkt.
Kurskontrakten indgås normalt på baggrund af et lånetilbud fra et realkreditinstitut.
Ved indgåelsen af kurskontrakten forpligter pengeinstituttet sig over for låntager (skyldner) til at afregne en obligationspost til en nærmere fastsat kurs.
Efter kontraktens indgåelse tiltræder realkreditinstituttet kurskontrakten.
Herved påtager realkreditinstituttet sig at levere det aftalte antal obligationer, når betingelserne for låneudbetalingen er opfyldt.
Når der indgås en kurskontrakt, anses tidspunktet for skyldnerens (låntagers) påtagelse af forpligtelsen at være det tidspunkt, hvor realkreditinstituttet bekræfter kurskontrakten.
Denne fremrykkelse af tidspunktet for skyldnerens påtagelse af forpligtelsen ved hjælp af en kurskontrakt får betydning ved ændring af mindsterenten.
Ved en forhøjelse af mindsterenten vil obligationerne, der udstedes efter forhøjelsestidspunktet, blive sortstemplede, hvis obligationernes pålydende rente er mindre end mindsterenten.
Men hvis der inden forhøjelsestidspunktet er indgået en kurskontrakt, vil de obligationer, der skal udstedes til opfyldelse af kurskontrakten, kunne udstedes (overføres til værdipapircentralen) også efter en forhøjelse af mindsterenten.
Realkreditinstitutterne kan altså efter en forhøjelse af mindsterenten fortsat sælge obligationer, der nu ikke opfylder den nye mindsterente, til opfyldelse af allerede indgåede kurskontrakter.
Kurskontrakten mellem pengeinstituttet og låntager kan ophæves, hvis låntageren ikke har mulighed for at gennemføre kontrakten som aftalt, eller andre forhold bevirker, at kontrakten ikke gennemføres inden for den fastsatte frist.
I så fald opgøres forskellen mellem obligationernes værdi til dagskurs og den aftalte terminskurs.
Hvis kursniveauet er steget fra kurskontraktens indgåelse til opgørelsestidspunktet, skal lånetageren betale kursdifferencen til pengeinstituttet.
Hvis en kurskontrakt forlænges, betragtes dette som indgåelse af en ny aftale.
Efter henstilling fra ressortministerierne har kreditinstitutterne accepteret at stoppe udstedelsen af nye obligationer i en serie, som efter en forhøjelse af mindsterenten ikke opfylder kravet til mindsterenten.
Efter vedtagelsen af KGL og efter ophævelsen af realkreditinstitutternes adgang til at formidle kontantlån kan der opstå vanskeligheder i forbindelse med forhøjelser af mindsterenten.
Vanskelighederne kan opstå hvis der er afgivet et lånetilbud, der efter en forhøjelse af mindsterenten ikke længere opfylder kravet til mindsterenten.
I et sådant tilfælde vil det være nødvendigt at afgive et nyt lånetilbud.
Er et pantebrev på grundlag af et sådant lånetilbud allerede indleveret til tinglysning, vil en ændring i pantebrevets nominelle rentesats som følge af en ændring af mindsterenten føre til dobbeltekspedition ved tinglysningen.
Overkursreglen § 5, stk. 5 Også i forbindelse med en nedsættelse af mindsterenten kan der opstå vanskeligheder, hvis lånetilbuddet har en pålydende rente på mere end 2 pct. point over den nye mindsterente, idet en eventuel overkurs da skal beskattes efter KGL § 5, stk. 5. Til imødegåelse af de vanskeligheder, der således kan opstå ved skifte i mindsterenten vil låntager ofte stå sig ved at indgå en kurskontrakt med et pengeinstitut og lade realkreditinstituttet bekræfte aftalen.
Derved er det muligt at tage hensyn til en ændring i mindsterenten uden at de på aftaletidspunktet forudsatte betingelser bliver ændret.
Andre obligationer Ved andre obligationer end kreditforeningsobligationer er tidspunktet for skyldnerens påtagelse af forpligtelsen det tidspunkt, hvor obligationerne overføres til værdipapircentralen.
 Pantebreve - gældsbreve m.v.
Ved pantebreve, gældsbreve, købekontrakter og andre fordringer er det datoen for indgåelsen af aftalen, der er tidspunktet for skyldnerens påtagelse af forpligtelsen.
Specielt for sælgerpantebreve vil det ofte være indgåelsen af selve ejendomshandelen (slutsedlens dato), der er tidspunktet for påtagelse af forpligtelsen, fordi pantebrevets vilkår er fastlagt i slutsedlen.
Debitorskifte Debitorskifte, som kan ske uden særlig aftale mellem kreditor og debitor, anses ikke som påtagelse af en ny forpligtelse.
Det gælder bl.a. for sædvanlige realkreditlån, hvor debitorskifte sker rutinemæssigt uden individuel bedømmelse af kreditværdigheden hos den nye låntager.
Ved sådant debitorskifte er det tidspunkt, hvor den oprindelige debitor påtog sig gældsforpligtelsen, fortsat afgørende ved bedømmelsen af, om kravet til mindsteforrentningen er opfyldt.
Som eksempel på, at der ved debitorskifte vil være tale om en ny forpligtelse, kan nævnes et privat pantebrev, der bestemmer, at restgælden forfalder ved ejerskifte.
Er mindsterentekravet opfyldt? Ved afgørelsen af, om en fordring på stiftelsestidspunktet opfylder mindsterentekravet, vil det ikke altid være nok at se på fordringens pålydende rente.
Fordringens rente skal nemlig gøres op i forhold til den tilsagte indfrielsessum, således at den pålydende rente svarer til den virkelige forrentning i forhold til den tilsagte indfrielsessum.
Eksempel Det antages, at mindsterenten er 9 pct.
 En fordring udstedes med et pålydende på 100 kr. og rente på 12 pct.
Det er aftalt, at debitor skal tilbagebetale 150 kr.
Kravet efter § 7, stk. 1, er, at den pålydende rente på 12 pct. gøres op i forhold til den tilsagte indfrielsessum på 150 kr.
Herved fås, at den pålydende rente reelt er 12 x 100 -------- = 8 pct.
150 Da mindsterentekravet her i eksemplet er 9 pct., opfylder fordringens pålydende rente på 8 pct. således ikke mindsterentekravet.
Fordringens rente skal basere sig på mindst een årlig rentetilskrivning.
Hvis den månedlige rente er på f.eks. 1 pct., og hvis denne rente tilskrives restgælden hver måned, vil fordringens pålydende rente i kursgevinstlovens forstand blive anset for at være 12 pct.
Hvis der er tale om en rente på f.eks. 20 pct. med tilskrivning kun hvert andet år, skal renten omregnes, så den svarer til en rente med årlig tilskrivning.
Det vil i dette tilfælde svare til en pålydende rente på 9,54 pct. p.a. (helårlig, efterbetalt rente).
Beskatning forudsætter konstateret kursgevinst Selv om en pengefordring på udstedelsestidspunktet ikke opfylder kravet til mindsterenten, er det en forudsætning for beskatning af en kursgevinst, at der rent faktisk kan konstateres en kursgevinst.
Det ses ofte i familieforhold, at forældre yder et rentefrit eller lavtforrentet lån til deres børn.
Hvis det beløb, som børnene låner, er det samme, som det beløb, der skal tilbagebetales til forældrene, har forældrene ikke opnået nogen kursgevinst, og der vil derfor ikke være noget at beskatte efter KGL.
Offentliggørelse af mindsterenten Mindsterenten offentliggøres 5. sidste børsdag forud for den periode, hvori den skal gælde.
Offentliggørelsen vil finde sted i Statstidende, i SD-cirkulærer, på børskurslisten og i diverse fagblade.
Pristalsregulerede fordringer Der findes en del pengefordringer, hvor det på forhånd er aftalt, at den eksisterende restgæld skal pristalsreguleres.
Kursgevinster og kurstab på sådanne indeksregulerede fordringer er hidtil i princippet blevet behandlet på samme måde som andre kursgevinster og kurstab.
Efter KGL § 7 skal indeksregulerede fordringer udstedes med en pålydende rente, der opfylder kravet om mindsterenten på udstedelsestidspunktet, sådan som mindsterenten er beregnet efter § 7, stk. 3 og 4.
Herfra er der dog nogle undtagelser i lovens § 7, stk. 5, hvorefter der i visse tilfælde gælder en fast mindsterente:
 Fast mindsterente: Realkreditinstitutter m.v.
For indeksregulerede obligationer, der er udstedt af danske realkreditinstitutter, Dansk Landbrugs Realkreditfond og Kreditforeningen af Kommuner i Danmark, er mindsterenten fast 2 1/2 pct.
Denne mindsterente reguleres ikke.
Kravet til den pålydende rente betyder, at de nævnte institutter kan udstede indeksregulerede obligationer med pålydende rente på 2 1/2 pct.
med den virkning, at indeksopskrivningen og en eventuel kursgevinst er skattefri for kreditor.
Der stilles ikke andre krav til disse obligationer i skattemæssig henseende.
Skibskreditfond Ifølge lov nr. 215 af 23. april 1986 gælder mindsterenten på 2 1/2 pct. også for indeksregulerede obligationer, der er udstedt af Danmarks Skibskreditfond.
Skattefritagelsen for skibskreditfondens indeksobligationer er tidsbegrænset.
Den gælder for obligationer, der udstedes til finansiering af skibsbygningskontrakter, der er indgået efter 1.
jan. 1986 og senest 31. dec. 1987. Det er endvidere en betingelse, at skibet ifølge kontrakten skal leveres senest 31.
 dec. 1989.
Ved lov nr. 767 af 12. nov. 1986 (skibsværftsaftalen) er den særlige ordning vedrørende skibskreditfondens indeksobligationer forlænget, således at mindsterenten på 2 1/2 pct. skal gælde for alle skibskreditfondens obligationer, udstedt til finansiering af skibe, hvor skriftlig aftale om bygning af skibet er indgået senest den 31. dec. 1988 med aftalt levering senest den 31. dec. 1990.
Indlån m.v. i pengeinstitutter Mindsterenten på 2 1/2 pct. gælder også for indeksregulerede fordringer, der er udstedt af pengeinstitutter (det vil typisk være indlån). Der stilles dog den betingelse for skattefriheden af indeksreguleringen og en eventuel kursgevinst, at indeksreguleringen fuldt ud følger udviklingen i forbrugerprisindekset, nettoprisindekset eller reguleringsprisindekset, som beregnes af Danmarks Statistik.
Ved kravet »reguleres fuldt ud« efter et af de angivne  

 prisindeks forstås, at der fra pengeinstitutternes side ikke må være fastsat nogen grænse for indeksregulering.
Indeksreguleringen skal ubetinget følge den fulde udvikling i et af de nævnte indeks.
Hvis pengeinstituttet praktiserer et loft eller en bund for indeksreguleringen, er betingelsen for skattefrihed hos kreditor ikke opfyldt.
Bestemmelsen skal ses i sammenhæng med § 5, stk. 3, der sikrer, at disse pengeinstitutter kun kan fradrage tab ved indeksregulering under nærmere angivne forudsætninger, se E 5.3.3.4.
Generelt For alle typer af indeksregulerede fordringer (både for dem, hvor mindsterentekravet udregnes efter § 7, stk. 3 og 4, og for dem, hvor mindstekravet efter § 7, stk. 5, fast er 2 1/2 pct.) gælder, at såvel børskursgevinsten som hele indeksopskrivningen er skattepligtigt afkast, hvis den pågældende fordring ikke opfylder kravet til mindsterente på stiftelsestidspunktet.
Hvis der f.eks.
er gevinst på børskursen og tab på indeksreguleringen (eller omvendt), skal kun nettogevinsten beskattes.
Variabel forrentning For variabelt forrentede fordringer finder reglerne i § 7, stk. 1-5, også anvendelse, hvilket betyder, at fordringen på stiftelsestidspunktet skal have en pålydende rente, der opfylder kravet til mindsterenten.
Derudover er der nogle specielle betingelser i § 7, stk. 6. På stiftelsestidspunktet skal fordringens rente opgjort i forhold til den tilsagte indfrielsessum opfylde kravet til mindsterenten, for at kursgevinsten skal være skattefri hos kreditor.
Efter udstedelsen er skattefriheden af kursgevinsten betinget af, at vilkårene for renteændringer og opsigelse er udformede således, at kursen på fordringen ikke på grund af disse forhold kan afvige væsentligt fra indfrielseskursen.
Hvorvidt kursen på fordringen vil afvige væsentligt fra indfrielseskursen beror på en konkret vurdering.
Det vil bl.a.
være afgørende, efter hvilket kriterium den pålydende rente varierer.
Hvis den pålydende rente f.eks. varierer i takt med udviklingen i markedsrenten på tilsvarende fast forrentede fordringer og i øvrigt har en høj grad af sikkerhed samt en relativ begrænset forsinkelse i tilpasningen, vil kursen på fordringen gennem løbetiden være nær indfrielseskursen.
Betingelserne ovenfor vil som udgangspunkt gælde for alle variabelt forrentede stats- og realkreditobligationer.
Disse obligationer vil uden videre kunne opfylde kravet om, at kursen ikke afviger væsentligt fra indfrielseskursen.
Et problem kan opstå med fordringer, der udstedes løbende.
På udstedelsestidspunktet og indtil det tidspunkt, hvor der skal fastsættes en ny pålydende rente og i øvrigt i hver enkelt rentetermin, vil obligationerne blive udstedt med samme pålydende rente.
I perioder med kraftig rentestigning kan der derfor opstå den situation, at udstedelsestidspunktets mindsterente for fast forrentede fordringer ikke er opfyldt, fordi den pålydende rente først ændres på et lidt senere tidspunkt.
Dette problem vil kun kunne opstå i kortere perioder ad gangen, idet den pålydende rente ændres med en forsinkelse, der med de nuværende låntyper udgør 3 måneder.
Stats- og realkreditobligationer, der reguleres på denne måde, må anses at opfylde mindsterentekravet.
Pantebreve og gældsbreve med en tilsvarende regulering opfylder også kravet til mindsterenten.
Det skal nævnes, at en fordring, hvis kurs alene på grund af manglende sikkerhed ligger under pari, kan anses for at opfylde betingelsen om ikke at afvige væsentligt fra indfrielseskursen, hvis i øvrigt de nævnte betingelser er opfyldte.
Knæklån Fordringer, for hvilke der på forhånd er aftalt forrentning med forskellige rentesatser for adskilte perioder af løbetiden, kaldes ofte knæklån.
Ved disse fordringer skal den forud aftalte rentesats for alle perioder af løbetiden mindst være lig med den mindsterente, der er gældende ved stiftelsen.
I modsat fald er kursgevinsten skattepligtig.
Udbyttegivende gældsbreve Ved udbyttegivende gældsbreve opnår kreditor ret til en rente, hvis størrelse helt eller delvis er afhængig af virksomhedens indtjening.
De udbyttegivende gældsbreve er også omfattet af kursgevinstloven.
Sådanne fordringer skal opfylde kravet til mindsterenten for at en eventuel kursgevinst er skattefri.
Dette krav kan opfyldes ved i gældsbrevet at fastsætte en minimumsrente, der svarer til mindsterenten på udstedelsestidspunktet.
Konvertible obligationer Gevinst og tab ved afståelse af konvertible obligationer beskattes efter reglerne i aktieavancebeskatningslovens § 8.
Konvertible obligationer er imidlertid omfattet af mindsterentereglen i kursgevinstloven § 7 i de tilfælde, hvor avancen efter aktieavancebeskatningslovens regler ikke skal medregnes til den almindelige indkomst.
Efter aktieavancebeskatningsloven beskattes gevinster og tab på konvertible obligationer på følgende måder:
a) Almindelig skattepligtig indkomst efter reglerne om næring, uanset ejertid, b) almindelig skattepligtig indkomst ved afståelse inden for 3 års ejertid, c) særlig indkomstskattepligt for hovedaktionærer ved afståelse efter 3 års ejertid og endelig d) skattefrihed for andre ved afståelse efter 3 års ejertid.
De nye regler rammer således kun tilfældene c) og d), hvor en konvertibel obligation indfries af selskabet eller afstås til anden side.
 Ad d.
At en konvertibel obligation i tilfælde d) er omfattet af kursgevinstlovens § 7 betyder, at man skal have fastslået, om den konvertible obligation opfyldte mindsterentekravet på udstedelsestidspunktet.
Opfylder obligationen kravet til mindsterenten vil beskatning ikke finde sted.
Opfylder den konvertible obligation ikke kravet til mindsterenten, vil en kursgevinst, der opnås i tilfælde d), blive beskattet efter KGL § 7.
 Ad c.
Også i tilfælde c) skal det fastslås, om den konvertible obligation opfyldte kravet til mindsterenten på udstedelsestidspunktet.
Opfylder obligationen kravet til mindsterenten vil beskatning ikke finde sted efter kursgevinstlovens § 7. Kursgevinsten vil derimod være undergivet beskatning som særlig indkomst som nævnt i ABL § 4, stk. 1, 1. pkt.
Opfylder den konvertible obligation ikke kravet til mindsterenten, vil en kursgevinst, der opnås i tilfælde c), blive beskattet efter KGL.
Det er ikke meningen, at en dobbeltbeskatning skal finde sted både efter KGL og ABL, så i tilfælde, hvor en kursgevinst skal beskattes efter KGL bortfalder beskatning som særlig indkomst efter ABL.
Hvis der bliver tale om at beskatte kursgevinsten på konvertible obligationer, fordi mindsterentekravet ikke har været opfyldt på stiftelsestidspunktet, skal opgørelsen af avancen foretages efter reglerne i aktieavancebeskatningsloven.
Det vil for hovedaktionærers vedkommende sige efter gennemsnitsmetoden og for de almindelige aktionærers vedkommende efter aktie-for-aktie-metoden.
Konverteringen af obligationerne til aktier har i overensstemmelse med de hidtil gældende regler ingen skattemæssige konsekvenser.
Spekulationsbeskatning Ifølge § 10, stk. 1, - som ændret ved lov nr. 928 af 19. dec. 1986 - ophæves spekulationsbeskatningen for kursgevinster fra og med indkomståret 1988. Til udgangen af indkomståret 1987 er det altså muligt for alle skattepligtige, som ikke er omfattet af næringsbeskatningsreglerne i kursgevinstloven §§ 2 eller 3 eller ligningslovens § 4, at blive spekulationsbeskattet af en opnået afståelsesgevinst eller opnå et tabsfradrag.
Dette gælder for alle fordringer, der afhændes senest i indkomståret 1987.  

 Det er således uden betydning, om fordringen er erhvervet før den 2. okt. 1985 eller om fordringen er erhvervet den 2. okt eller senere.
 5.3.3.3. Næringsbeskatning - Selskaber m.v.
Lovens § 2 indeholder en udtømmende opregning af de selskaber, foreninger og andre institutioner, der er næringsskattepligtige udfra pengenæringssynspunktet.
Ved pengenæring forstås en virksomhed, hvor penge eller fordringer er virksomhedens varelager.
Afgrænsningen af de virksomheder, der er omfattet af § 2, sker på 2 måder.
For det første er det en betingelse, at virksomheden er skattepligtig her i landet, enten efter selskabsskatteloven eller efter fondsbeskatningsloven.
Bestemmelsen gælder for selskaber m.v., der er fuldt eller begrænset skattepligtige efter selskabsskatteloven.
Det er imidlertid ikke alle disse skattepligtige, der er omfattet af næringsbeskatningen efter § 2. Det er nemlig for det andet en betingelse, at den skattepligtige driver en bestemt form for virksomhed.
Den skattepligtige skal således drive virksomhed som pengeinstitut, forsikringsselskab, investeringsforening, realkreditinstitut, kreditinstitut eller i øvrigt udøve næring ved køb og salg af fordringer eller drive næringsvirksomhed ved finansiering.
Se evt. nærmere skd.cirk. pkt. 13-20.
Det følger heraf for det første, at selskaber m.v., der er omfattet af selskabsskattelovens kooperationsbeskatning ikke falder ind under § 2. For det andet falder selskaber m.v., der alene foretager investering i fordringer i form af såkaldt porteføljepleje uden for bestemmelsen.
Der er herved opnået en mere præcis afgrænsning af beskatningsområdet end efter ligningslovens § 4, se herom E 5.3.0.
Personer og dødsboer Efter lovens § 3 skal personer og dødsboer, der er fuldt eller begrænset skattepligtige, medregne gevinster og tab, hvis de driver virksomhed som bankier eller vekselerer.
Det samme gælder, hvis de i øvrigt udøver næringsvirksomhed ved køb og salg af fordringer m.v. eller ved finansiering.
Der er intet nyt heri.
Se evt. nærmere skd.cirk. pkt. 21-24.
I § 3, stk. 2 er indført en bevisbyrderegel, som heller ikke er ny, hvorefter den skattepligtige skal kunne godtgøre, at en fordring er erhvervet uden for hans næringsvirksomhed og ikke senere indgået i denne.
Vederlag i næringsforhold I § 4 omhandles de tilfælde, hvor fordringen er erhvervet som skattepligtigt vederlag i næring.
Den skattemæssige behandling af gevinster og tab på sådanne fordringer ændres ikke.
Hvor §§ 2-3 således omfatter pengenæring, omfatter § 4 den såkaldte vederlagsnæring.
Se E 5.3.1.1. samt skd.cirk. pkt. 26.
Afsmitning Det i praksis anvendte afsmitningssynspunkt, hvorefter der ved bedømmelsen af, om der foreligger næringsvirksomhed med fordringer, sker afsmitning mellem forskellige retssubjekter (selskaber og deltagerne heri) opretholdes.
Se E 5.3.1.1.
5.3.3.4. Beskatning ved frigørelse for gæld I § 5 indeholdes regler om, i hvilket omfang gevinster og tab af skyldnere skal medregnes ved opgørelsen af den skattepligtige indkomst.
Dette gælder for det første de af § 2 omfattede skattepligtige selskaber og fonde m.v., der således skal medregne alle kursbevægelser på såvel fordringssiden som på skyldnersiden.
For øvrige skattepligtige reguleres forholdene af de grundlæggende bestemmelser i statsskattelovens §§ 4-6. Dette indebærer, at kursgevinster og tab på gæld som udgangspunkt ikke påvirker den skattepligtige indkomst, men anses som formuebevægelser.
Se evt.
 skd.cirk. pkt. 62-63.
I lighed med den hidtil gældende bestemmelse i ligningslovens § 4, stk. 3, opretholdes begrænsningen i adgangen til fradrag af tab ved indeksregulering af hovedstol eller restgæld på lån.
Bestemmelsen tager sigte på pengeinstitutter, der modtager indlån og foretager udlån.
Der henvises til KGL § 5, stk. 3. I overensstemmelse med det oprindelige formål med bestemmelsen gælder denne kun for de skattepligtige, som omfattes af lovens § 2.  

 Ligeledes i overensstemmelse med den hidtil gældende regel bestemmes det i 2. pkt. af § 5, stk. 3, at de nævnte skattepligtige, der både har gæld og fordringer, som indeksreguleres, ikke berøres af fradragsbegrænsningen, såfremt tab ved indeksregulering af gæld kan rummes inden for gevinster ved indeksregulering på fordringer efter samme indeks.
I KGL § 5, stk. 4 videreføres princippet fra ligningslovens § 4, stk. 4, hvorefter pengeinstitutter og forsikringsselskaber m.fl.
 var afskåret fra fradrag på kurstab på egne udstedte gældsbreve.
Denne bestemmelse havde som bekendt til formål at modvirke den asymmetri, der opstår, såfremt de pågældende næringsbeskattede kan fradrage kurstab på gæld, hvor den tilsvarende kursgevinst som hovedregel vil være skattefri hos långiveren.
Fradragsbegrænsningen er dog med kursgevinstloven udvidet til også at omfatte skattepligtige personer efter lovens § 3, hvorved bankiers og vekselerere også bliver omfattet af reglen.
Da reglen om mindsterenten medfører, at kursgevinster er skattepligtige for långiveren, når den pålydende rente ligger under mindsterenten, er der imidlertid kun behov for at afskære fradragsret for kurstab på gældsbreve m.v., som forrentes med mindsterenten eller højere.
Herved opnås symmetri også ved pålydende rente i intervallet mellem mindsterenten og markedsrenten.
Der henvises til lovens § 5, stk. 4, 2. pkt.
Overkursreglen § 5, stk. 5 Ifølge § 5, stk. 5, gælder som noget nyt, at en låntager er skattepligtig af gevinsten ved optagelse af lån, der udbetales til overkurs.
Baggrunden for bestemmelsen er, at der i løbet af 1985 fremkom en ny type lån, hvor renten oversteg den aktuelle markedsrente, og lånet derfor blev udbetalt til overkurs, f.eks.
15-årige lån med 15% rente, hvor lånet blev udbetalt til kurs 120, således at der kun skulle tilbagebetales parikursen ved de løbende afdrag.
Ved denne type lån opnåede låntager en kursavance, der modsvaredes af en større løbende renteudgift.
Efter almindelige regler ville denne kursavance være skattefri.
Var långiver næringsskattepligtig, ville långiver derimod kunne få fradrag for kurstab.
»Overkurs« er defineret i lovteksten som »fordringens værdi  

 på tidspunktet for skyldnerens påtagelse af forpligtelsen overstiger det beløb, som skyldneren skal indfri,» hvilket normalt vil sige, at lånet udbetales med et større beløb end det til sin tid skal indfries til.
Det er en betingelse for anvendelse af bestemmelsen, at der ved lånets etablering er aftalt et lavere indfrielsesbeløb, og det er altså ikke aktuelt med denne bestemmelse, hvis senere forhold, f.eks. udviklingen i renten, gør det muligt for skyldneren at indfri lånet til en lavere kurs end den ved låneoptagelsen aftalte, fordi det indfries før tiden.
Bestemmelsen gælder ikke alene egentlige nye lån, der udbetales, men gælder også pantebreve, gældsbreve og andre fordringer, der opstår i forbindelse med ejendomshandler, virksomhedsoverdragelse og lignende, hvis værdien af fordringen på stiftelsestidspunktet overstiger indfrielsesbeløbet.
Dette vil typisk ske som følge af en aftalt høj rente, der overstiger renteniveauet.
Særregel Af hensyn til afviklingen af realkreditlån er der dog i § 5, stk. 5, 4.  

 pkt., indsat en særregel for lån udstedt af realkreditinstitutter, DLR, Kommunekreditforeningen og Danmarks Skibskreditfond, idet lån, hvor renten ikke overstiger mindsterenten med 2 procentpoint, ikke er omfattet, selv om de udstedes til overkurs.
Se evt. nærmere skd.cirk. pkt. 68.
 § 5, stk. 5, har virkning for gældsforpligtelser, der er påtaget den 11.  

 dec. 1985 eller senere.
5.3.3.5. Fordringer i fremmed valuta Lovens § 6 omfatter fordringer i fremmed valuta, det vil sige fordringer i fremmed mønt.
Fordringer, der alternativt lyder på en fremmed valuta og på danske kroner efter fordringshaverens valg anses for en fordring i fremmed valuta.
ECU-obligationer anses som fordringer i fremmed valuta.
Eurokroneobligationer (obligationer, der lyder på danske kroner, men som udstedes i udlandet), er fordringer i danske kroner, og omfattes således ikke af § 6, men af § 7.
Samtlige kurssvingninger indgår i opgørelsen af den skattepligtige indkomst.
Såvel kursgevinster og -tab på grund af valutakurssvingninger som kursgevinster og -tab på grund af børskurssvingninger indgår i indkomsten.
 Selskaber m.v.
Selskaber skal generelt medregne gevinst og tab på fordringer og gæld i fremmed valuta ved opgørelsen af den skattepligtige indkomst.
 Det samme gælder for skattepligtige efter fondsbeskatningsloven.
Hos selskaber antages fordringen eller gælden altid at have erhvervsmæssig tilknytning.
Selskabet kan f.eks. således have fradragsret for et tab på et lån i fremmed valuta, der er optaget til underkurs.
Fradragsadgangen kan dog være begrænset efter § 5, stk. 4, hvis der er tale om et næringsskattepligtigt selskab.
Personer For personer medregnes gevinst og tab på fordringer og gæld i fremmed valuta, hvis det godtgøres af ligningsmyndighederne eller den skattepligtige, at fordringen eller gælden har erhvervsmæssig tilknytning. se nærmere herom L 3.6.8.
Personer, for hvem fordringen ikke har erhvervsmæssig tilknytning, skal medregne gevinst ved opgørelsen af den skattepligtige indkomst, hvis fordringens pålydende rente på erhvervelsestidspunktet er lavere end mindsterenten.
Erhvervelsestidspunktet anses som det tidspunkt, hvor fordringshaveren efter almindelige formueretlige principper har erhvervet ejendomsretten til fordringen.
Det vil for eksempel være handelsdagen ved børshandler.
Ved arv anses erhvervelsestidspunktet dog som udlægstidspunktet i tilfælde, hvor udlægsmodtageren ikke indtræder (succederer) i afdødes skattemæssige stilling.
Fordringens skattemæssige status er i modsætning til fordringer i danske kroner ikke afgjort een gang for alle, men beror på om mindsterenten på erhvervelsestidspunktet er opfyldt.
Der kan altså ikke arbejdes med begreberne blåstemplede eller sortstemplede fordringer.
Tab er ikke fradragsberettiget.
En børskursgevinst på en fordring i fremmed valuta, der ikke har opfyldt mindsterentekravet på erhvervelsestidspunktet, kan dog modregnes i et valutakurstab (og omvendt). Der skal således anvendes et nettoprincip ved opgørelsen.
Gevinst på konvertible obligationer i fremmed valuta medregnes ved opgørelsen af den skattepligtige indkomst, hvis fordringen ikke har opfyldt mindsterentekravet på erhvervelsestidspunktet.
Valutaterminsforretninger Valutaterminsforretninger går ud på, at en bestemt udenlandsk valuta købes eller sælges til en bestemt kurs til levering på et fastsat fremtidigt tidspunkt.
Kursen på dette tidspunkt vil være afgørende for, om der har været en gevinst eller et tab på terminsforretningen.
Valutaterminsforretninger indgås med pengeinstitutter eller andre autoriserede valutahandlere.
Den skatteretlige bedømmelse af fordringerne afhænger af en konkret vurdering.
En valutaterminsforrening, der indgås for at dække kursrisiko, som kan forekomme i en anden sammenhæng, må bedømmes i sammenhæng med det arrangement, som terminsforretningen dækker.
Det vil sige, at den skatteretlige bedømmelse må følge de skatteretlige regler, som gælder for arrangementet.
Hvis der i det enkelte tilfælde ikke foreligger en sådan sammenhæng, betragtes en valutaterminsforretning som en væddemålskontrakt, der omfattes af statsskattelovens § 4, litra f.
En eventuel kursgevinst er skattepligtig og tab er ikke fradragsberettigede.
Ovenstående synspunkter finder også anvendelse på valutaterminsforretninger indgået af momsregistrerede virksomheder.
5.3.3.6. Beskatningstidspunktet Gevinst og tab medregnes som hidtil ved opgørelsen af den skattepligtige indkomst i det indkomstår, hvori gevinsten eller tabet realiseres (realisationsprincippet). Det vil sige ved afståelse, indfrielse, opgivelse m.v.
Ved afståelse af fordringen forstås enhver disposition, der medfører en overgang af ejendomsretten til fordringen.
Det er uden betydning, om den stedfundne disposition har haft frivillig eller tvangsmæssig karakter.
Reglerne gælder derfor også for fordringer, der overdrages ved f.eks. salg, bytte, gave, arveforskud og kreditorforfølgning.
Ved en fordringshavers død anses fordringen dog kun for afstået af boet, hvis den efterlevende ægtefælle, arving eller legatar ikke indtræder i afdødes skattemæssige stilling (succederer) efter kildeskattelovens regler.
Ved indfrielse forstås enhver disposition, der bevirker en nedsættelse af fordringens restgæld (afdrag), eller som bevirker, at fordringen ophører.
Det kan f.eks. være fordringens opfyldelse, opgivelse eller forældelse.
Reglerne omfatter også erstatnings- eller forsikringssummer, som fordringshaveren modtager som erstatning for tab af en fordring.
KGL tilsigter i øvrigt ikke en ændring i den gældende praksis med hensyn til nedskrivning på debitorer.
Ligningsrådet kan give tilladelse til, at der anvendes en anden opgørelsesmåde - f.eks. et lagerprincip.
Ved lagerprincippet medregnes ikke-realiserede værdisvingninger ved opgørelsen af den skattepligtige indkomst.
Værdiansættelsen sker efter kursværdien på statustidspunktet, og fortjeneste og tab ved salg beregnes ud fra den kursværdi, der var gældende ved sidste status.
Skattepligtige, der har fået ligningsrådets tilladelse til at anvende en anden opgørelsesmåde, kan kun ændre opgørelsesprincip efter ny tilladelse.
De skattepligtige, der har fået ligningsrådets tilladelse til at anvende et andet opgørelsesprincip, bevarer denne tilladelse, jfr.
 § 10, stk. 7.
Ligningsrådet kan dog bestemme, at gevinst og tab på fordringer og gæld i fremmed valuta skal opgøres på samme måde, uanset om gevinst og tab skyldes valutakursændringer eller andre ændringer i værdien.
Opgørelse af gevinst og tab Gevinst og tab opgøres som forskellen mellem anskaffelsessum og afståelsessum eller indfrielsessum.
Som anskaffelsessum anvendes kursværdien på erhvervelsestidspunktet, medmindre den skattepligtige godtgør at have erhvervet fordringen for et højere beløb.
Anskaffelsessummen for konvertible obligationer opgøres efter reglerne i aktieavancebeskatningsloven.
Det vil sige efter aktie-for-aktie-metoden for almindelige aktier.
Hovedaktionærer, der afstår den konvertible obligation efter 3 års ejertid, skal dog opgøre fortjenesten efter en gennemsnitsmetode.
Gevinst og tab på gæld opgøres som forskellen mellem forpligtelsens værdi ved påtagelsen og værdien ved frigørelsen eller indfrielsen.
Ved delvis indfrielse, det vil sige afdrag, opgøres gevinst og tab som forholdet mellem:
 Se evt. taleksemplet i skd.cirk. pkt. 74.
Ved afståelse af obligationer (herunder udtrækning) der er registreret på samme konto inden for samme fondskode anvendes et first in-first out princip, således at de først erhvervede anses for de først afståede.
Reglen i § 8, stk. 3, er ikke til hinder for, at ligningsrådet giver tilladelse til at anvende en anden opgørelsesmåde.
Ligningsrådet kan f.eks. give tilladelse til at anvende den gennemsnitlige anskaffelsessum for samtlige obligationer i en enkelt fondskode i stedet for hver enkelt obligations anskaffelsessum.
Gave eller arveforskud Overdragelse og erhvervelse af en fordring ved gave eller arveforskud betragtes som henholdsvis afståelse eller anskaffelse.
Som anskaffelsessum anvendes værdien, der lægges til grund ved beregningen af gaveafgift eller indkomstskat.
Hvis overdragelsen ikke er gaveafgiftspligtig eller indkomstskattepligtig anvendes værdien i handel og vandel på overdragelsestidspunktet.
Indskud - pensionsopsparing Indskud af en fordring i pensionsøjemed sidestilles med afståelse.
 Som afståelsessum anvendes værdien på indskudstidspunktet.
Udlodning sidestilles med erhvervelse.
Som anskaffelsessum anses værdien på udlodningstidspunktet.
5.3.3.7. Ikrafttrædelse - overgangsregler Kursgevinstloven har som udgangspunkt virkning fra og med indkomståret 1986. Der findes dog en række forskellige overgangsregler, der er beskrevet i det følgende.
For fordringer, der er udstedt før den 2. okt. 1985 gælder den såkaldte erhvervelsesregel.
Det betyder, at der skal skelnes mellem 1) om en fordring er erhvervet før den 2. okt. 1985 eller 2) om den er erhvervet den 2. okt. 1985 eller senere.
Erhvervet før 2. okt. 1985 Fordringer, der er erhvervet før den 2. okt. 1985, skal ikke opfylde noget mindsterentekrav for at en kursgevinst ved afhændelse eller hel eller delvis indfrielse skal være skattefri for indehaveren af fordringen.
Det vil sige, at kursgevinsten på alle fordringer, lavt forrentede som højt forrentede, som er erhvervet før 2. okt.
 1985, er skattefri for indehaveren.
Skattefriheden gælder dog ikke for uforrentede, børsnoterede obligationer og heller ikke, hvis fordringshaveren bliver omfattet af nærings- eller spekulationsbeskatning eller ligningslovens § 4, jfr.
KGL § 10, stk. 3, 1. pkt.
Reglen i § 10, stk. 3, 3. pkt., medfører, at dødsboer, efterlevende ægtefæller, arvinger og legatarer altid indtræder i den ret til skattefri kursgevinster, som afdøde havde, fordi han havde erhvervet de pågældende fordringer før den 2. okt. 1985.
Erhvervet 2. okt. 1985 eller senere For fordringer udstedt før den 2. okt. 1985, men erhvervet den 2.
okt. 1985 eller senere, gælder reglen i § 10, stk. 3, 2. pkt., kaldet erhvervelsesreglen, hvorefter erhververen af sådanne fordringer til og med 31. dec. 1986 vil blive beskattet af kursgevinster, opnået ved afståelse eller hel eller delvis indfrielse af fordringer, der ikke opfylder kravet til mindsterenten.
Mindsterenten for fordringer udstedt før den 2.
okt. 1985 er efter § 10, stk. 5: 9 pct. p.a.
For fordringer, som er omfattet af § 7, stk. 5 og udstedt før den 2. okt. 1985 er den dog 2 1/2 pct. p.a.
Fra og med 1. jan. 1987 ophører erhvervelsesreglen for fordringer i danske kroner.
Fra dette tidspunkt vil kursgevinster på fordringer, som er udstedt før den 2. okt. 1985, men erhvervet 2.
okt. 1985 eller senere, og som ikke opfylder mindsterentekravet i § 10, stk. 5, være skattefri ved afståelse eller hel eller delvis indfrielse, jfr. ovenfor.
Se evt. skd.cirk. pkt. 85.
Overgangsregler For skattepligtige, der bliver omfattet af § 2 uden tidligere at have været omfattet af næringsbeskatning af fordringer, findes der overgangsregler i § 10, stk. 8.
 Fonde m.v.
Med indførelsen af fondsbeskatningsloven vil nye skattepligtige først og fremmest være en afgrænset kreds af institutioner, der er omfattet af lov om realkreditinstitutter eller omfattet af lov om visse kreditinstitutter.
Kredsen af skattepligtige her er velafgrænset, idet udøvelsen af de pågældende funktioner kræver godkendelse.
Da skattepligten først indtræder fra og med indkomståret 1987, får næringsbeskatning efter § 2 først betydning for denne kreds fra og med indkomståret 1987.
På tidspunktet for næringsskattepligtens indtræden skal der foretages en opgørelse af den skattepligtiges beholdning af fordringer.
Som hos andre opgøres gevinster og tab på grundlag af anskaffelsessummen og afståelsessummen eller indfrielsessummen, jfr. § 8, stk. 2, 2. pkt.
De nye næringsskattepligtige kan dog i stedet for anskaffelsessummen vælge at benytte værdien af fordringerne ved begyndelsen af indkomståret 1987 eller værdien pr. 31. dec. 1986, jfr. § 10, stk. 8.
Hvis den skattepligtige vælger at bruge een af de to angivne datoer som opgørelsesdato i stedet for datoen for anskaffelsen, skal den skattepligtige vælge samme dato for alle sine fordringer.
Der kan således ikke vælges en dato fordring for fordring.
 Selskaber m.v.
Udover overgangsreglerne for de institutioner, der er omfattet af fondsbeskatningsloven, er der overgangsregler for selskaber, som bliver omfattet af § 2 uden tidligere at have været omfattet af de hidtil gældende regler.
Disse selskaber bliver omfattet af § 2 fra og med indkomståret 1986.
Som hos andre opgøres gevinster og tab på grundlag af anskaffelsessummen og afståelsessummen eller indfrielsessummen, jfr. § 8, stk. 2, 2. pkt.
De nye næringsskattepligtige kan dog ved gevinst- eller tabsopgørelsen vælge i stedet for anskaffelsessummen at benytte fordringernes kursværdi ved begyndelsen af indkomståret 1986 eller værdien pr. 31. dec. 1985, jfr. § 10, stk. 8.
Hvis den skattepligtige vælger at bruge een af de to angivne datoer som opgørelsesdato i stedet for datoen for anskaffelsen, skal den skattepligtige vælge samme dato for alle sine fordringer.
Der kan således ikke vælges en dato fordring for fordring.
Hvis en skattepligtig bliver omfattet af reglerne i § 2, og den skattepligtige også ville være omfattet af de hidtil gældende regler, hvis disse fortsat havde været gældende, kan den skattepligtige dog ikke gøre brug af overgangsreglerne i § 10, stk. 8. En sådan skattepligtig skal altså opgøre sine avancer på grundlag af den oprindelige anskaffelsessum ved afståelse eller hel eller delvis indfrielse.
LL § 4 - sideløbende Reglerne om næringsskattepligtige selskaber i § 2 har virkning fra og med indkomståret 1986. Men sideløbende med disse regler opretholdes i indkomstårene 1986 og 1987 de hidtil gældende regler i ligningslovens § 4. Ligningslovens § 4 ophæves således først med virkning fra og med indkomståret 1988, jfr.
KGL § 11, stk. 2 - som den er ændret ved lov nr. 928 af 19. dec. 1986.
Særregel for hidtidige § 4-selskaber - KGL § 10, stk. 6 Som reglen i kursgevinstlovens § 2 er beskrevet, omfatter den både de selskaber, der var omfattet af ligningslovens § 4 og de selskaber, der var omfattet af næringsreglerne i statsskattelovens §§ 4-6.
Det er dog ikke alle de selskaber, som er omfattet af ligningslovens § 4, der går over i § 2, idet kriteriet »som et normalt led i deres almindelige virksomhed« er udgået af § 2.
Disse selskaber vil derfor fra og med indkomståret 1988 ikke længere være omfattet af den generelle beskatning af gevinst og tab på fordringer.
Om sådanne selskaber bestemmes imidlertid i KGL § 10, stk. 6 - som de er ændret ved lov nr. 928 af 19. dec. 1986 - følgende:
»Selskaber m.v., som for indkomstårene 1986 eller 1987 omfattes af ligningslovens § 4 uden at være omfattet af § 2, skal ved opgørelsen af den skattepligtige indkomst i senere indkomstår medregne gevinst og tab på de fordringer, som er i selskabets besiddelse ved udgangen af det seneste indkomstår, hvori selskabet er omfattet af ligningslovens § 4, og som omfattes af beskatning efter ligningslovens § 4. Dette gælder ikke gevinst og tab på fordringer, der er anskaffet i indkomståret 1987 før den 18. dec.
1986.« Selv om ligningslovens § 4 ophæves, har bestemmelserne i ligningslovens § 4, stk. 3 og 4, dog fortsat virkning for lån optaget før den 1. jan. 1986. Dette følger af § 10, stk. 6, sidste punktum.
Frigørelse fra gæld Der er fastsat særlige overgangsregler i § 10, stk. 9, for de næringsskattepligtige selskaber, der efter de hidtidige regler ikke generelt har skullet medregne kursbevægelser på skyldnersiden.
Disse skattepligtige har mulighed for at vælge hvilken værdi, der skal anvendes ved indkomstopgørelsen.
Der kan vælges mellem værdien ved forpligtelsens påtagelse, værdien ved begyndelsen af indkomståret 1986 eller værdien pr. 31. dec. 1985.
Skattepligtige efter fondsbeskatningsloven, det vil navnlig sige realkreditinstitutter, kan vælge mellem værdien ved forpligtelsens påtagelse, værdien ved begyndelsen af indkomståret 1987 eller værdien pr. 31. dec. 1986.
De skattepligtige kan ikke vælge frit for hver enkelt gældspost, men skal vælge den samme værdi for alle gældsposter.
Fremmed valuta § 6 gælder fra og med indkomståret 1986.
Der er fastsat særlige overgangsregler i § 10, stk. 10-11 for de skattepligtige, der efter de hidtidige regler ikke har skulle medregne gevinster og tab på fordringer og gæld i fremmed valuta.
De skattepligtige kan vælge mellem anskaffelsessummen/værdien ved forpligtelsens påtagelse, værdien ved begyndelsen af indkomståret 1986 eller værdien pr. 31. dec. 1985.
Skattepligtige efter fondsbeskatningsloven har en tilsvarende valgmulighed, dog står valget mellem begyndelsen af indkomståret 1987 eller værdien pr. 31. dec. 1986.
