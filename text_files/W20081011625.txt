Medlemsbidrag betalt efter fristens udløb, a-kassen ikke bekendt med medlemmets adresse, rykker- og slettebrev kom ikke retur til a-kassen Nævnet traf denne A F G Ø R E L S E Ankenævnet finder, at xx har betalt sit medlemsbidrag rettidigt.
 Ankenævnet ændrer således Arbejdsdirektoratets afgørelse af den 23. marts 2007.
B E G R U N D E L S E Ankenævnet har lagt til grund, at  xx 15. juli 2001 flyttede til ny adresse,  xx oplyste om adresseændringen til a-kassen ved sædvanlig flyttemeddelelse,  a-kassen har oplyst, at den ikke har modtaget oplysning om adresseændringen,  at xx var flyttet til ny adresse,  a-kassen ved brev af 1. november 2006 sendte xx et rykkerbrev for manglende betaling af kontingent og efterlønsbidrag,  det af rykkerbrevet fremgik, at det forfaldne beløb skulle være betalt senest den 23. november 2006,  xx med brevet blev vejledt om, at manglende betaling ville medføre, at hun ville blive slettet som medlem,  rykkerbrevet blev sendt til xx tidligere adresse,  a-kassen den 28. november 2006 sendte et slettebrev til xx tidligere adresse,  rykker- og slettebrevene ikke kom retur til a-kassen,  xx den 12. december 2006 var i telefonisk kontakt med a-kassen vedr. sygemelding,  xx under samtalen med a-kassen fik oplyst, at hun stod for at ville blive slettet som medlem den 27. december 2006,  a-kassen under samtalen blev bekendt med, at xx var fraflyttet den adresse som hun var registreret under i a-kassen i juli 2001,  a-kassen på foranledning af xx telefoniske henvendelse den 13. december 2006 sendte en giroindbetaling med betalingsdato den 27. december 2006,  xx den 21. december 2006 indleverede giroindbetalingen til sin bank, og  beløbet blev debiteret xx konto den 28. december 2006.
Vedr. spørgsmålet om meddelelse af bopælsændring Efter reglerne har et medlem pligt til at meddele bopælsændring til a-kassen.
 xx fraflyttede den 15. juli 2001 sin tidligere adresse og hun gav, ifølge egne oplysninger, meddelelse herom til a-kassen ved brug af sædvanlig flyttemeddelelse.
A-kassen har imidlertid ikke modtaget xx flyttemeddelelse.
A-kassen blev først bekendt med xx nuværende adresse den 12. december 2006, hvor hun rettede henvendelse til a-kassen i anden anledning.
 Rykker- og slettebrev samt a-kassens medlemsbreve, der er sendt til xx tidligere adresse er ikke kommet retur til a-kassen.
 Ankenævnet finder på denne baggrund, at det ikke kan anses for godtgjort, at a-kassen har modtaget xx flyttemeddelelse, og hun må selv bære risikoen for, at flyttemeddelelsen ikke er nået frem til a-kassen.
Vedr. spørgsmålet om rykker- og sletteprocedure Efter reglerne skal et medlem betale medlemsbidrag til de af a-kassen fastsatte tidspunkter.
Et medlem, der undlader at betale det fulde medlemsbidrag rettidigt slettes som medlem af a-kassen med virkning fra det tidspunkt, indtil hvilket medlemmet har betalt bidraget.
 Slettelse kan kun finde sted, hvis medlemmet ikke har betalt det skyldige medlemsbidrag senest 3 uger efter, at a-kassen skriftligt har rykket medlemmet for restancen.
Ankenævnet har lagt vægt på, at a-kassen den 1. november 2006 sendte rykkerbrev vedrørende kontingent og efterlønsbidrag til xx til den adresse som hun var registreret under i a-kassen.
Med brevet blev xx samtidig vejledt om, at beløbet skulle være betalt senest den 23. november 2006 og at manglende betaling ville medføre, at hun blev slettet som medlem af a-kassen.
 Rykkerbrevet kom ikke retur til a-kassen.
Den 28. november 2006 sendte a-kassen slettebrev til xx.
Det fremgik af brevet, at sletningen kunne annulleres, hvis xx betalte det skyldige beløb inden den 27. december 2006.
 Slettebrevet kom ikke retur til a-kassen.
Det fremgår af reglerne, at såfremt et slettebrev kommer retur til a-kassen med postvæsenets oplysning om, at medlemmet er ukendt på adressen, skal a-kassen forsøge at finde medlemmets adresse og sende slettebrevet på ny.
Der skal sættes en ny 4-ugers frist, hvis a-kassen sender brevet på ny.
 Ankenævnet finder, at a-kassen den 12. december 2006 burde have sendt et slettebrev på ny med en ny 4-ugers frist til xx.
 Ankenævnet har lagt vægt på, at xx først den 12. december 2006 blev bekendt med, at hun stod for at blive slettet af a-kassen.
 Der er videre lagt vægt på, at a-kassen, ved ikke at have sendt et slettebrev på ny til xx med en ny 4-ugers frist, har afskåret xx den mulighed, at hun inden for 4 uger efter, at hun var blevet bekendt med, at hun stod for at blive slettet af a-kassen, kunne få genoprettet sit medlemskab i a-kassen, såfremt hun betalte medlemsbidraget inden 4 uger.
 Ankenævnet finder på denne baggrund, at xx har betalt sit medlemsbidrag rettidigt.
BEMÆRKNINGER TIL KLAGEN De har i klagen og i supplerende bemærkninger af 10. juli 2007 anført, at det er grundløst at antage, at xx skulle have haft grundlag for at betvivle, at hendes nye adresse var registreret i a-kassen, og at hun skal bære risikoen for, at det ikke kan oplyses, hvorvidt a-kassen faktisk modtog flyttemeddelelsen i 2001.
 Ankenævnet skal bemærke, at uanset at xx ikke havde grundlag for at betvivle, at hendes nye adresse var registreret i a-kassen bærer hun fortsat risikoen for, at flyttemeddelelsen ikke er kommet frem til a-kassen.
 Ankenævnet skal beklage den lange sagsbehandlingstid.
R E G L E R Ankenævnet henviser til  § 78, stk. 1-4 og stk. 6 i lov om arbejdsløshedsforsikring mv., jf. lovbekendtgørelse nr. 874 af 11. september 2005,  § 6, stk. 1-2, § 10, stk. 1-3 i Arbejdsdirektoratets bekendtgørelse nr. 1623 af 13. december 2006 om betaling af medlems- og efterlønsbidrag til en a-kasse, og  § 14, stk. 1 i Arbejdsdirektoratets bekendtgørelse 1471 af 21. december 2005 om standardvedtægt for anerkendte a-kasser (bilag 1).
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet, Deres brev af 10. juli 2007 samt sekretariatets kontorrapporter af 7. og 9. juli 2008.
På ankenævnets vegne De kan læse om afgørelsens retlige grundlag på de følgende sider.
 Kopi til:
Medlem Arbejdsløshedskassen Arbejdsdirektoratet Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
Kapitel 12 Økonomi Indbetaling af medlemsbidrag m.v.
§ 78. Et medlem skal betale medlemsbidrag efter § 77 til de af kassen fastsatte tidspunkter.
Medlemsbidraget skal vedrøre en nærmere angivet periode.
 Stk. 2. Et medlem, der undlader at betale det fulde medlemsbidrag rettidigt, bortset fra frivilligt efterlønsbidrag, jf. § 77, stk. 4, slettes som medlem af kassen med virkning fra det tidspunkt, indtil hvilket medlemmet har betalt bidrag, jf. dog stk. 3.
Stk. 3. Slettelse kan kun finde sted, hvis medlemmet ikke har betalt det skyldige medlemsbidrag senest 3 uger efter, at kassen skriftligt har rykket medlemmet for restancen.
Rykkerskrivelse skal afsendes til de medlemmer, der ved den forudgående måneds afslutning ikke har betalt det fulde medlemsbidrag, der forfalder i denne måned.
Skrivelsen skal udtrykkelig angive, at medlemmet vil blive slettet, hvis det skyldige medlemsbidrag ikke bliver betalt.
 Stk. 4. Hvis det skyldige medlemsbidrag, jf. stk. 2 og 3, samt senere forfaldent medlemsbidrag betales senest 4 uger efter, at medlemmet er blevet skriftligt underrettet om slettelsen, hæves slettelsen.
 Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om anvendelsen af bestemmelserne i stk. 1-5, herunder regler om udelukkelse fra ret til dagpenge m.v. for medlemmer, der har undladt at betale medlemsbidrag rettidigt, og om tilbagebetaling af medlemsbidrag.
 Arbejdsdirektoratets bekendtgørelse nr. 1623 af 13. december 2006 om betaling af medlems- og efterlønsbidrag til en a-kasse:
Kapitel 2 Betaling af medlems- og efterlønsbidrag Betaling og opkrævning § 6. A-kassen bestemmer, hvornår man skal betale medlems- og efterlønsbidrag.
A-kassen kan bestemme, at der skal betales for en uge, måned eller kvartal.
Det kan enten være forud eller bagud.
Det skal fremgå af opkrævningen, hvilken periode man betaler for.
Stk. 2. Man skal betale bidraget, når det forfalder.
Bidraget kan tidligst forfalde den første dag i den periode, bidraget gælder for.
Kapitel 5 Rykker- og sletteprocedure for medlemsbidraget Rykkerproceduren § 10. Betaler man ikke medlemsbidraget til tiden, skal a-kassen sende et rykkerbrev, jf. lovens § 78, stk. 3.
Stk. 2. Opkræver a-kassen et restancegebyr, skal dette pålægges alle medlemmer, der ikke har betalt bidraget, inden brevet sendes.
Restancegebyret må ikke fremstå som en del af medlemsbidraget.
 Stk. 3. Det skal fremgå af brevet, at man vil blive slettet, hvis medlemsbidraget til a-kassen ikke bliver betalt senest 3 uger efter, at brevet er sendt.
Slettelse og genoprettelse af medlemskabet § 11. Betaler man ikke medlemsbidraget inden udløbet af betalingsfristen på 3 uger, jf. § 10, stk. 3, skal a-kassen straks sende et brev om, at man er slettet som medlem af a-kassen.
Man er slettet fra den dato, hvortil man har betalt.
 Stk. 2. Det skal fremgå af slettebrevet, at medlemskab bliver genoprettet, hvis man senest 4 uger efter, at brevet er sendt, betaler det opkrævede bidrag, samt de bidrag, der senere skulle have været betalt.
Stk. 3. Hvis slettebrevet kommer retur til a-kassen med postvæsenets oplysning om, at medlemmet er ukendt på adressen, skal a-kassen forsøge at finde medlemmets adresse og sende slettebrevet på ny.
Der skal sættes en ny 4-ugers frist, jf. stk. 2, hvis a-kassen sender brevet på ny.
 Bekendtgørelse nr. 1471 af 21. december 2005 om standardvedtægt for anerkendte a-kasser (bilag 1):
Afsnit 5 Medlemmets pligter Andre pligter § 14. Et medlem har pligt til at meddele bopælsændring til a-kassen.
