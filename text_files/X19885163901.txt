Boligstøttemodtager klager over et af kommunen fremsat  

 tilbagebetalingskrav.
Kommunen begrunder kravet med, at modtageren havde fået  

 beregningen ændret i det forudgående år, idet dennes 2 hjemmeboende sønner  

 fik arbejde og dermed blev betragtet som »logerende« i støttemæssig  

 henseende, og dermed burde have vidst, at det var en fejl, når kommunen i det  

 pågældende år medregnede de 2 sønner som børn i husstanden.
 Ankenævnet ændrer afgørelsen, idet nævnet finder, at modtageren har  

 opfyldt sin oplysningspligt over for kommunen og samtidig ikke bør kunne  

 forventes at være klar over den af kommunen foretagne sagsbehandlingsfejl.
 1) Ved brev af 16. maj 1986 har De klaget over kommunes krav om  

 tilbagebetaling af for meget udbetalt boligsikring for året 1984 med kr.  

 9.660.
 Sagen har på grundlag af vedlagte redegørelse været behandlet i  

 amtsankenævnets møde den 21. juli 1988.
Nævnet traf følgende A F G Ø R E L S E:
 Nævnet ændrede kommunes afgørelse.
 Nævnet har lagt vægt på, at De har opfyldt Deres oplysningspligt over for  

 kommunen, idet De ved henvendelse til kommunen i november måned 1982 havde  

 givet kommunen oplysning om, at Deres sønner havde fået arbejde, og at der  

 var sket varige ændringer i husstandsindkomsten.
Boligstøtten blev ved denne lejlighed omregnet således, at Deres sønner  

 blev anført som logerende.
De måtte herefter gå ud fra, at Deres sønners  

 indtægter ikke længere havde betydning for beregningen.
 Kommunen burde herefter have sikret sig, at denne ændring ikke kun indgik  

 i beregningsgrundlaget for boligsikringen for den resterende del af året  

 1982, men også fandt anvendelse ved den omberegning, som skulle ske kort  

 efter ved årsskiftet, jfr. boligstøttelovens § 7, stk. 8. Kommunen kunne  

 således ikke med rette forvente eller kræve, at De på ny skulle henvende Dem  

 med de samme oplysninger, som De allerede havde givet til kommunen, med  

 mindre der skete nye ændringer i forholdene.
 Den forkerte beregning af boligsikring i årene 1983 og 1984 beror således  

 efter de foreliggende oplysninger alene på en sagsbehandlingsfejl fra  

 kommunen.
På dette grundlag finder nævnet ikke at kunne tillægge det afgørende  

 betydning, at De eventuelt ved omhyggelig gennemlæsning af  

 bevillingsskrivelserne for boligsikring kunne have indset, at der var sket en  

 fejl.
Nævnet har herved også lagt vægt på, at bevillingsskrivelserne alene  

 angav den samlede husstandsindkomst efter forskellige reguleringer, og ikke  

 opdelte husstandsindkomsten på personer, hvorfor det kunne være vanskeligt  

 for en person uden særlig sagkundskab at gennemskue beregningen.
 Nævnet ophævede herefter kommunes krav om tilbagebetaling af for meget  

 udbetalt boligsikring for året 1984. Nævnet har ikke taget stilling til  

 tilbagebetalingskravet for 1983, da Deres klage ikke omfatter dette år, og  

 klagefristen herfor er overskredet.
 Om muligheden for at klage, se vedlagte klagevejledning.
 Bemærkning til kommune.
Nævnet skal bemærke, at kommunens redegørelse i forbindelse med klager  

 over beregning af boligstøtte må indeholde en redegørelse for beregningen,  

 herunder en beregning af såvel husstandsindkomst som boligstøtte før og efter  

 ændringen.
Stamkort skal medsendes til brug for sekretariatets kontrol af  

 beregningen, men en henvisning til stamkort alene kan ikke accepteres som  

 besvarelse af spørgsmål om beregningen.
 REDEGØRELSE:
 Ved brev af 16. maj 1986 har N.N. klaget over kommunes krav om  

 tilbagebetaling af for meget udbetalt boligsikring for året 1984 med kr.  

 9.660.
 Kommunens afgørelse blev meddelt klager ved skrivelse af 24. april 1986.
 Kommune har ved skrivelse af 6. juni 1986 videresendt klagen til  

 amtsankenævnet med en nærmere redegørelse, vedlagt kopi af sagsakter.  

 Endvidere har kommunen efter anmodning fra amtsankenævnets sekretariat  

 fremsendt en yderligere redegørelse med supplerende sagsakter ved brev af 24.  

 september 1987.
 FAKTISKE OPLYSNINGER:
Det fremgår af sagen, at klager er enlig og i 1984 dels havde  

 arbejdsindtægt, dels modtog supplerende kontanthjælp.
Hun havde 3  

 hjemmeboende børn, 2 sønner, født 5/11-1963 og 9/11-1964 samt en datter, født  

 28/8-1966.
Klager henvendte sig den 15. november 1982 til kommune og oplyste, at  

 hendes 2 ældste børn havde fået arbejdsindtægt.
Som følge heraf blev  

 boligsikringen omregnet med virkning fra 1. november 1982.
Der var på dette tidspunkt allerede udbetalt boligsikring for november  

 måned 1982, hvor der således var udbetalt et for højt beløb.
Det for meget  

 udbetalte blev modregnet i december måned, således at der ikke blev udbetalt  

 boligsikring i denne måned.
Den hidtidige boligsikring havde udgjort 1.320  

 kr. pr. måned, og den nye beregning viste 610 kr. pr. måned.
Denne beregning blev imidlertid kun anvendt i december måned 1982. Med  

 virkning fra 1. januar 1983 blev beregningen automatisk ændret således, at  

 husstandens samlede socialindkomst blev anvendt til trods for, at denne ikke  

 længere var aktuel.
Der blev som følge af denne fejl udbetalt 4.596 kr. for  

 meget i boligsikring for 1983.
 For året 1984 skete beregningen ligeledes på grundlag af socialindkomsten,  

 og der er som følge heraf udbetalt 9.660 for meget i boligsikring i 1984.
 KOMMUNENS REDEGØRELSE:
 Kommune har i forbindelse med fremsendelsen af sin oprindelige besvarelse  

 til amtsankenævnet udarbejdet følgende redegørelse:
 »Sagsforløb:
 18/11-1982 bliver der lavet ny aktuel indtægtsopgørelse (kopi vedlagt). Ud  

 fra denne opgørelse er børnene 051163-2013 og 091164-2123 i lære. 200866-2218  

 har p.t. ingen indkomst.
 Denne aktuelle indkomst benyttes fra 1. november 1982.
Hvert år pr. 1. januar ændrer beregningsgrundlaget sig til den nye  

 socialindkomst for pågældende år.
Denne ændring sker automatisk.
Socialindkomsten er udregnet på den skattepligtige indtægt 2 år tidligere,  

 tillagt en procentsats.
Boligstøttemodtageren modtager bevillingsskrivelse  

 ved en sådan ændring.
 Både pr. 1. januar 1983 og 1. januar 1984 er der udsendt meddelelse om  

 disse forandringer.
N.N. har ikke gennemlæst disse bevillingsskrivelser, da hun ikke i 1983 og  

 1984 har gjort boligstøttekontoret opmærksom på, at beregningen af  

 boligstøtte var forkert.
Dette har resulteret i efterregninger for årene 1983  

 og 1984, 1983: 4.594, 1984: 9.660.
 I denne sag opstår regningskravene på grund af at børnene ikke havde  

 indtægter 2 år tidligere end boligstøtteåret.
Hvad 1984 angår, har N.N. over for undertegnede oplyst at indtægterne for  

 husstandens medlemmer har været konstant.
Denne oplysning er givet for ca. 14  

 dage siden.
Vedrørende N.N.'s forklaring omkring beregningsgrundlaget er det rigtigt,  

 at kun datterens indtægt blev medregnet og drengene var  

 »logerende«.
Men det var fakta pr. 011182, ikke pr. 010183 og  

 010184, hvilket de udsendte bevillingsskrivelser forklarede.
Alle modtager  

 bevillingsskrivelser 1. januar.' BEGRUNDELSEN FOR KLAGEN:
»Jeg tillader mig hermed høfligst at klage over denne efterregning af  

 for meget udbetalt boligsikring.
Jeg mener ikke selv, at den er berettiget,  

 da de i sin tid fortalte mig, at kun min datters indtægt er medregnet, og  

 drengene blev betragtet som logerende.
Efter hvad jeg nu har fået oplyst fra  

 boligsikringskontoret, er også drengenes indtægter regnet med, det er noget  

 som maskinen siger, (alle 3 har været under uddannelse). Jeg har handlet  

 efter bedste overbevisning, idet jeg har ment, at ingen tjente for meget.  

 Hvis jeg skal betale så mange penge tilbage, har jeg jo skullet betale næsten  

 hele min månedlige udbetaling af løn til husleje, og i så fald må jeg vel  

 have været berettiget til bistandshjælp.
Jeg synes, det er urimeligt, at jeg  

 skal betale så mange penge tilbage, jeg arbejder 5 timer daglig og får  

 supplerende bistandshjælp.« SUPPLERENDE OPLYSNINGER:
Amtsankenævnets sekretariat anmodede ved brev af 30. juli 1987 kommune om  

 at fremsende kopi af de bevillingsskrivelser, klager havde modtaget pr. 1.  

 november 1982, 1. januar 1983 og 1. januar 1984. Såfremt de konkrete  

 bevillinger ikke kunne skaffes, bad sekretariatet i stedet om at få kopi af  

 de anvendte bevillingsformularer samt oplysning om, hvilke  

 indtægtsoplysninger m.v., der havde været påført bevillingerne.
Sekretariatet  

 bad endvidere om at få medsendt stamkort for årene 1982, 1983 og 1984.
 Endvidere bad sekretariatet om en nærmere redegørelse for beregningen af  

 tilbagebetalingskravet, herunder om hjemmeboende børn ved beregningen af den  

 endelige boligsikring havde været medregnet som logerende eller som  

 husstandsmedlemmer.
Herudover bad man om at få oplyst, om det ved klagers henvendelse til  

 kommunen i november 1982 blev præciseret, at den ændrede beregning kun var  

 gældende indtil 31. december 1982, og at hun herefter skulle henvende sig på  

 ny.
Ligeledes skulle det oplyses, hvad kommunen i almindelighed foretager sig  

 for at sikre, at ændringer i årets løb også får virkning for det  

 efterfølgende år, så det sikres, at beregningen ikke blot automatisk sker på  

 grundlag af en socialindkomst, som ikke længere er aktuel.
 Endelig bad sekretariatet om at få oplyst, om der var sket tilbagebetaling  

 for året 1983 og i givet fald, hvorledes tilbagebetalingen var sket.
 Kommune har herefter fremsendt følgende supplerende redegørelse af 17.  

 september 1987:
 »1.
Det er ikke muligt at fremsende kopi af tidligere udsendte  

 bevillingsskrivelser, da der ikke findes ekstra kopier af disse.
I stedet  

 fremsendes »tomme« bevillingsskrivelser uden tal.
Af  

 bevillingsskrivelserne fremgår det samme som på de medsendte stamkort, dog  

 med den undtagelse, at husstandsindkomsten ikke er splittet op på hver  

 person.
Dette er jo også irrelevant, da det er den samlede husstandsindkomst,  

 boligstøtten udregnes efter, uanset om nogle personer har været  

 »beregnet« logerende eller ej.
Der er tidligere fremsendt materiale omkring opgørelsen af den endelige  

 boligstøtteberegning i 1984, herunder om børnene blev beregnet som logerende  

 eller ej.
Heraf fremgår, at de to børn med den højeste indkomst blev  

 betragtet som logerende i 1984.
 Der fremsendes herved en lignende opgørelse på boligstøttekravet for 1983.  

 Heraf fremgår det, at barnet med den højeste indkomst er beregnet som  

 logerende.
 2.
Kommunen har gjort det helt klart for N.N., at den aktuelle  

 indkomstopgørelse der blev lavet pr. november 1982 kun gjaldt året ud.
Det  

 kunne hun jo også se var tilfældet, da der kom en helt ny bevillingsskrivelse  

 pr. 1. januar 1983. Den sidstnævnte skrivelse skulle N.N. have reageret på.
 3.
Kommunen sikrer sig at det »gamle« indkomstgrundlag set i  

 forhold til den nye socialindkomst ikke afviger meget, ved at holde disse to  

 opgørelser op imod hinanden.
Dette sker kun, når der er to måneder imellem  

 sidste aktuelle opgørelse og den nye socialindkomst.
Som det fremgår af de  

 påførte tal på den tidligere fremsendte kopi af den aktuelle indkomst pr. 1.  

 november 1982, der har man virkelig taget højde for dette:
 Socialindkomsten er hovedreglen, og når den forventede indkomst ikke  

 afviger med 25%, så skal socialindkomsten anvendes.
 I øvrigt gennemgås alle sager der i året tidligere har kørt efter en  

 forventet indkomst, om disse skal fortsætte eller over på socialindkomsten  

 for det nye år.
 Men stadig ud fra bevillingsskrivelserne pr. 1. januar har folk mulighed  

 for at reagere, hvis tallene er forkerte, eller hvis der er noget, de ikke  

 forstår.
 4.
Som det fremgår af det tidligere fremsendte journalark 1 har klienten  

 modtaget et regningskrav for 1983, hvordan tilbagebetalingen er sket ved  

 boligstøttekontoret intet om.
Klienten må være den nærmeste til at vide  

 dette.' BEREGNING AF TILBAGEBETALINGSKRAVET:
Kommunen har ikke, som sekretariatet anmodede om, givet en nærmere  

 redegørelse for beregningen, men alene henvist til medsendte stamkort.
Det  

 har ikke ud fra oplysningerne heri været muligt at se, hvordan beregningen  

 nærmere er sket, herunder, hvordan den oprindelige og endelige  

 husstandsindkomst for 1984 har været beregnet.
Desuden indeholder de løbende  

 stamkort fra 1984 og et stamkort, udarbejdet i forbindelse med  

 efterreguleringen, modstridende oplysninger om størrelsen af den oprindelige  

 husstandsindkomst, uden at det har været muligt at se, hvorledes forskellen  

 fremkommer.
 De omtalte stamkort er dataudskrevne registerkort, som alene indeholder en  

 registrering af indtægter og forskellige andre oplysninger, men ikke nogen  

 oplysninger om den nærmere beregning af tallene.
Det er således ej heller muligt, at se om der ud over stigningen i de to  

 sønners indtægter har været andre indtægtsændringer, som har påvirket  

 beregningen.
Kommunen har ikke oplyst noget om, at dette skulle være  

 tilfældet.
 RETSGRUNDLAG:
 Følgende regler i lov om individuel boligstøtte som gældende indtil 1.  

 januar 1987 finder anvendelse ved sagens behandling:
§ 6. Som medlemmer af husstanden medregnes ansøgerens ægtefælle,  

 hjemmeværende børn og andre, der har fast ophold i lejligheden uden at være  

 logerende.
Beregningen af boligstøtte sker på grundlag af  

 husstandsindkomsten.
 Stk. 2. For at et barn skal medregnes ved beregningen af  

 boligstøtten, skal det være under 18 år og bo i lejligheden. Ældre børn kan  

 medregnes, hvis de på grund af sygdom, invaliditet eller uddannelse af  

 varigere karakter ikke kan påtage normal lønnet beskæftigelse.
 Stk. 3. Såfremt et barn under 25 år har indtægter, kan  

 kommunalbestyrelsen beregne boligstøtten, som om barnet er logerende, jfr. §  

 9.
 § 7. Husstandsindkomsten er husstandens samlede socialindkomst med  

 de i stk. 2-8 nævnte afvigelser. . . .
 Stk. 8. Må det antages, at husstandens indkomstforhold i  

 boligstøtteåret vil afvige væsentligt fra den indkomst, der beregnes efter  

 stk. 2-6, anvendes i stedet den forventede fremtidige indkomst.
 § 38, stk. 3. Ansøgerne skal oplyse kommunalbestyrelsen om  

 alle forhold, der kan medføre nedsættelse eller bortfald af boligstøtten.
§ 40. Såfremt der i løbet af året sker en væsentlig og varig  

 forhøjelse af den husstandsindkomst, der er anvendt ved beregningen, skal  

 boligstøtten omberegnes med virkning fra begyndelsen af den måned, der følger  

 nærmest efter ændringens indtræden.
Det samme gælder, såfremt der i løbet af  

 året sker en mindskelse af antallet af børn i husstanden eller en nedsættelse  

 af lejen.
§ 41. Har ansøgeren undladt at give meddelelse som omhandlet i §  

 38, stk. 3, eller i øvrigt mod bedre vidende uberettiget oppebåret  

 boligstøtte, skal han eller hans dødsbo tilbagebetale det beløb, der er  

 oppebåret med urette.
Kommunalbestyrelsen skal skriftligt gøre ham bekendt  

 med disse regler og med, at tilsidesættelse heraf tillige kan medføre  

 strafansvar.
 § 7, stk. 3, er efterfølgende ændret således, at aldersgrænsen herefter er  

 23 år i stedet for 25 år.
