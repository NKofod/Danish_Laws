Fremsat den 28. marts 2012 af børne- og undervisningsministeren (Christine Antorini) Forslag til Lov om ændring af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse og lov om specialpædagogisk støtte ved videregående uddannelser (Digital kommunikation i sager om specialpædagogisk støtte) Ministeriet for Børn og Undervisning § 1 I lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 880 af 8. august 2011, foretages følgende ændringer:
 1. I § 44, stk. 3,1. pkt., udgår »frister,« og 2. pkt. ophæves.
 2. Efter § 44 indsættes i afsnittet Tilskud til specialpædagogisk bistand:
»§ 44 a.
Ansøgning om tilskud til specialpædagogisk støtte, jf. § 44, skal indgives til Ministeriet for Børn og Undervisning ved anvendelse af den digitale løsning, som ministeriet stiller til rådighed (digital selvbetjening). Uddannelsesinstitutionen skal på tilsvarende vis modtage afgørelser og meddelelser vedrørende ansøgningen digitalt.
Elever og kursister skal modtage afgørelser og meddelelser m.v. vedrørende ansøgningen digitalt.
 Stk. 2. Ministeren fastsætter nærmere regler om, at ansøgning om tilskud til specialpædagogisk støtte samt modtagelse af afgørelser herom og meddelelser i øvrigt kan ske på anden vis end ved digital selvbetjening, hvor særlige forhold gør sig gældende.
Stk. 3. Børne- og undervisningsministeren fastsætter nærmere regler om indretning og administration af den digitale løsning, herunder om 1) indhold og udformning af ansøgninger, 2) frister for indgivelse af ansøgninger, 3) frister for indgivelse af oplysninger og 4) frister for udbetalinger af støtte.
Stk. 4. Ministeren kan fastsætte regler om anvendelse af digital signatur og anden sikker personidentifikation.« § 2 I lov om institutioner for erhvervsrettet uddannelse, jf. lovbekendtgørelse nr. 878 af 8. august 2011, foretages følgende ændringer:
 1. I § 18 a, stk. 3, 1. pkt., udgår »frister,« og 2. pkt.ophæves.
 2. I § 18 a indsættes som stk. 4-7:
»Stk. 4. Ansøgning om tilskud til specialpædagogisk støtte, jf. stk. 1 og 2, skal indgives til Ministeriet for Børn og Undervisning ved anvendelse af den digitale løsning, som ministeriet stiller til rådighed (digital selvbetjening). Uddannelsesinstitutionen skal på tilsvarende vis modtage afgørelser og meddelelser vedrørende ansøgningen digitalt.
Elever og kursister skal modtage afgørelser og meddelelser m.v. vedrørende ansøgningen digitalt.
 Stk. 5. Ministeren fastsætter nærmere regler om, at ansøgning om tilskud til specialpædagogisk støtte samt modtagelse af afgørelser herom og meddelelser i øvrigt kan ske på anden vis end ved digital selvbetjening, hvor særlige forhold gør sig gældende.
Stk. 6. Børne- og undervisningsministeren fastsætter nærmere regler om indretning og administration af den digitale løsning, jf. stk. 4 og 5, herunder om 1) indhold og udformning af ansøgninger, 2) frister for indgivelse af ansøgninger, 3) frister for indgivelse af oplysninger og 4) frister for udbetalinger af støtte.
Stk. 7. Ministeren kan endvidere fastsætte regler om anvendelse af digital signatur og anden sikker personidentifikation.« Ministeriet for Forskning, Innovation og Videregående Uddannelser § 3 I lov om specialpædagogisk støtte ved videregående uddannelser, jf. lovbekendtgørelse nr. 210 af 1. marts 2007, som ændret ved § 2 i lov nr. 78 af 27. januar 2010 og § 12 i lov nr. 1373 af 28. december 2011, foretages følgende ændringer:
 1. Overskriften til kapitel 7 affattes således:
»Ansøgning, administration og digital kommunikation« 2. Efter § 12 indsættes:
»§ 12 a.
Uddannelsesinstitutionen, henholdsvis ansættelsesinstitutionen, når den studerende er optaget på pædagogikum, indgiver indstilling til Ministeriet for Børn og Undervisning om specialpædagogisk støtte på vegne af den studerende.
Indstillingen skal indgives digitalt ved anvendelse af digital løsning.
Den digitale løsning stilles til rådighed af Ministeriet for Børn og Undervisning på vegne af Ministeriet for forskning, innovation og videregående uddannelser (digital selvbetjening). Uddannelsesinstitutionen skal modtage afgørelser og meddelelser m.v. vedrørende indstillingen om specialpædagogisk støtte ved anvendelse af den digitale løsning, som Ministeriet for Børn og Undervisning på Ministeriet for Forskning, Innovation og Videregående Uddannelser vegne stiller til rådighed.
Uddannelsessøgende skal modtage afgørelser og meddelelser m.v. vedrørende indstillingen digitalt.
 Stk. 2. Ministeren fastsætter nærmere regler om, at indstilling om specialpædagogisk støtte samt modtagelse af afgørelser og meddelelser kan ske på anden vis end ved digital selvbetjening, hvor særlige forhold gør sig gældende.
 Stk. 3. Ministeren for forskning, innovation og videregående uddannelser kan fastsætte regler om, at kommunikation mellem uddannelsesinstitutionen, ansættelsesinstitutionen, Ministeriet for forskning, Innovation og Videregående Uddannelser og dettes styrelser samt, efter forhandling med børne- og undervisningsministeren, Ministeriet for Børn og Undervisning og dettes styrelser og institutioner, skal ske digitalt.
Stk. 4. Ministeren for forskning, innovation og videregående uddannelser fastsætter regler om anvendelse af digital signatur og anden sikker personidentifikation.« § 4 Stk. 1. Loven træder i kraft den 1. juli 2012.
Bemærkninger til lovforslaget Almindelige bemærkninger Indholdsfortegnelse 1. Indledning 1.1. Lovforslagets hovedindhold 1.2. Lovforslagets baggrund 2. Lovforslagets hovedpunkter 2.1. Gældende ret 2.2. Den foreslåede ordning 2.2.1. Specialpædagogisk støtte til ungdomsuddannelse 2.2.2. Specialpædagogisk støtte ved videregående uddannelse 3. Økonomiske konsekvenser for stat, kommuner og regioner 4. Administrative konsekvenser for stat, kommuner og regioner 5. Økonomiske og administrative konsekvenser for erhvervslivet 6. Miljømæssige konsekvenser 7. Administrative konsekvenser for borgerne 8. Forholdet til EU-retten 9. Hørte myndigheder og organisationer 10. Sammenfattende skema.
1. Indledning 1.1. Lovforslagets hovedindhold Lovforslaget fremsættes med henblik på at tilvejebringe udtrykkelig hjemmel til at stille krav om, at uddannelsesinstitutioner m.fl. skal anvende digitale selvbetjeningsløsninger i forbindelse med ansøgninger om specialpædagogisk støtte, og at uddannelsesinstitutioner, elever og kursister tilsvarende skal modtage afgørelser, meddelelser mv. vedrørende ansøgningen digitalt.
 Formålet med de foreslåede ændringer er tilvejebringelse af den fornødne hjemmel til, at administrationen af sager om specialpædagogisk støtte skal foregå digitalt.
1.2. Lovforslagets baggrund Folketingets Ombudsmand har i forbindelse med en konkret sag stillet spørgsmål ved, om den tidligere Styrelse for Statens Uddannelsesstøtte havde tilstrækkelig hjemmel i lov til at udstede administrative forskrifter, hvorefter uddannelsesinstitutionerne skal modtage meddelelse om afgørelser i sager vedrørende ansøgning om specialpædagogisk støtte i et edb-system, som styrelsen har stillet til rådighed for sagsbehandlingen.
Folketingets Ombudsmand fandt tillige, at styrelsen burde give direkte meddelelse om afgørelser til de berørte elever og kursister og ikke kun indirekte gennem uddannelsesinstitutionerne.
For at imødekomme ombudsmandens henstilling fremsættes dette lovforslag, som udtrykkeligt indfører hjemmel til, at administration af tilskud til specialpædagogisk støtte fortsat kan foregå smidigt og enkelt gennem anvendelse af digitale løsninger.
Dette er en videreførelse af gældende praksis på området.
Det fremgår endvidere af den fællesoffentlige digitaliseringsstrategi 2011-2015 fra august 2011 Den digitale vej til fremtidens velfærd, at det skal være slut med papirblanketter og brevpost.
Fokusområde 1 Effektiv digital kommunikation med borgerne har som mål, at alle borgere betjener sig selv på nettet, at alle borgere får en digital postkasse i 2014, og at der skal være hjælp at hente for borgerne.
Digitaliseringsstrategien er udarbejdet i samarbejde mellem den daværende VK-regering, KL og Danske Regioner.
Regeringen har tilsluttet sig den fællesoffentlige digitaliseringsstrategi som grundlag for det videre arbejde med digitalisering.
Det er hensigten at sikre hurtigere kommunikation mellem borgerne og myndighederne, hurtig og effektiv service fra myndighederne og en optimering af arbejdsgange og processer hos myndighederne.
Ved at gøre kommunikationen obligatorisk digital kan manuelle rutiner og papirhåndtering fjernes, så der frigives tid og ressourcer hos det offentlige, hvorved kommunikationen mellem parterne smidiggøres.
2. Lovforslagets hovedpunkter 2.1. Gældende ret Der er i den gældende § 44, stk. 3, i lov om institutioner for almengymnasiale uddannelser og almen voksenuddannelse mv. og i § 18 a, stk. 1, i lov om institutioner for erhvervsrettet uddannelse hjemmel til, at børne- og undervisningsministeren kan fastsætte regler om administration af de særlige tilskud til institutionernes udgifter til elever og kursister, der efter gymnasieloven, HF-loven, lov om erhvervsuddannelser og lov om uddannelser til højere handelseksamen (hhx) og højere teknisk eksamen (htx) skal have tilbud om specialpædagogisk bistand.
Administrationen af tilskud til specialpædagogisk støtte på ungdomsuddannelsesniveau er fastlagt i bekendtgørelse om særlige tilskud til specialpædagogisk bistand ved ungdomsuddannelser m.v.
Det fremgår af bekendtgørelsens § 9, stk. 2, at ministeriet i forbindelse med administrationen af specialpædagogisk støtte kan pålægge uddannelsesinstitutionerne at benytte ministeriets edb-system.
 I henhold til den gældende bekendtgørelse er det institutionerne, som på baggrund af en tilkendegivelse fra eleverne eller kursisterne ansøger om specialpædagogisk støtte.
Lov om specialpædagogisk støtte ved videregående uddannelser hører under uddannelsesministeren.
Ordningen administreres af Kvalitets- og Tilsynsstyrelsen, der hører under børne- og undervisningsministeren.
I lov om specialpædagogisk støtte ved videregående uddannelser er der i dag ikke bestemmelser om digital kommunikation.
Ansøgningsproceduren er beskrevet i lovens §§ 11-12. Heraf fremgår det, at den uddannelsessøgende afleverer ansøgning om specialpædagogisk støtte til den uddannelsesinstitution, hvor den studerende er optaget, og til ansættelsesinstitutionen, når den studerende er optaget på pædagogikum.
På denne baggrund foretager institutionen en indstilling til styrelsen, der træffer afgørelse om støtte.
2.2. Den foreslåede ordning 2.2.1. Specialpædagogisk støtte til ungdomsuddannelser Med lovforslaget tilvejebringes udtrykkelig hjemmel til, at hele den praktiske sagsbehandling af ansøgninger om specialpædagogisk støtte til ungdomsuddannelser skal foregå digitalt.
Uddannelsesinstitutioner m.fl. har hidtil anvendt den digitale selvbetjeningsløsning, som Ministeriet for Børn og Undervisning stiller til rådighed, og med dette lovforslag bliver uddannelsesinstitutionerne forpligtede til at anvende den digitale selvbetjeningsløsning.
 Afgørelser og meddelelser vedrørende ansøgningen skal fremover sendes digitalt både til institutionen og til de pågældende elever og kursister, som således skal have besked direkte.
Ved lovforslaget får børne- og undervisningsministeren endvidere udtrykkelig bemyndigelse til at bestemme, at ansøgning om tilskud til specialpædagogisk støtte samt modtagelse af afgørelser herom og meddelelser i øvrigt kan ske på anden vis end ved digital selvbetjening.
Ministeren indrømmes herved adgang til at fastsætte særlige regler for den del af borgerne, der ikke er fortrolige med brugen af de digitale medier, og som derfor har svært ved at tilegne sig brugen heraf, eller som ikke har en computer i hjemmet.
Ministeren kan samtidig vælge at undtage ansøgninger vedrørende uddannelsessøgende uden dansk CPR nr. fra brugen af den digitale kommunikation.
Herudover bemyndiges børne- og undervisningsministeren udtrykkeligt til at fastsætte nærmere regler om indretning og indhold af den digitale løsning, herunder frister for indgivelse af ansøgning, oplysninger og udbetaling af støtte, samt regler om anvendelse af digital signatur og anden sikker personidentifikation.
Den dataansvarlige har ansvaret for at de oplysninger der behandles ved brug af den digitale selvbetjeningsløsning sker i overensstemmelse med persondataloven, hvorefter den dataansvarlige bl.a. har ansvaret for indholdet af de oplysninger, der behandles, for lovligheden af, at oplysningerne registreres og videregives, for iagttagelsen af reglerne om de registreredes rettigheder (bl.a. oplysningspligt, indsigtsret og ret til at gøre indsigelse) samt persondatalovens krav om datasikkerhed.
De dataansvarlige er uddannelsesinstitutionerne og Kvalitets- og Tilsynsstyrelsen.
 Der henvises til lovforslagets §§ 1 og 2 og bemærkningerne hertil.
2.2.2. Specialpædagogisk støtte ved videregående uddannelse Med lovforslaget tilvejebringes udtrykkelig hjemmel til, at uddannelsesinstitutionen, henholdsvis ansættelsesinstitutionen, når den studerende er optaget på pædagogikum, skal indgive indstilling om specialpædagogisk støtte på vegne af den studerende digitalt, samt at uddannelsessøgende på videregående uddannelser skal modtage afgørelser og meddelelser i elektronisk form.
Det vil således f.eks. være muligt at sende alle afgørelser og meddelelser til den uddannelsessøgendes e-boks.
Ligesom ved forslaget om specialpædagogisk støtte til ungdomsuddannelser, får uddannelsesministeren bemyndigelse til at bestemme, at indgivelse af indstilling om specialpædagogisk støtte samt modtagelse af afgørelser og meddelelser kan ske på anden vis end ved digital selvbetjening, jf. nærmere under afsnit 2.2.1.
Uddannelsesministeren bemyndiges endvidere til at fastsætte regler om digital kommunikation mellem uddannelsesinstitutionen, ansættelsesinstitutionen, Ministeriet for forskning, Innovation og Videregående Uddannelser og tilhørende styrelser samt, efter forhandling med børne- og undervisningsministeren, Ministeriet for Børn og Undervisning og tilhørende styrelser og institutioner.
Det foreslås desuden, at uddannelsesministeren får bemyndigelse til at fastsætte nærmere regler om brugen af digital signatur og anden personidentifikation.
De foreslåede bemyndigelser vil blive udmøntet i bekendtgørelsesform, og det vil her blandt andet blive fastlagt, at de it-systemer, som Ministeriet for Børn og Undervisning på Ministeriet for Forskning, Innovation og Videregående Uddannelsers vegne stiller til rådighed for institutionerne til brug for administrationen af specialpædagogisk støtte, skal anvendes, blandt andet i forbindelse med institutionernes indstilling til styrelsen.
Den dataansvarlige har ansvaret for at de oplysninger der behandles ved brug af den digitale selvbetjeningsløsning sker i overensstemmelse med persondataloven, hvorefter den dataansvarlige bl.a. har ansvaret for indholdet af de oplysninger, der behandles, for lovligheden af, at oplysningerne registreres og videregives, for iagttagelsen af reglerne om de registreredes rettigheder (bl.a. oplysningspligt, indsigtsret og ret til at gøre indsigelse) samt persondatalovens krav om datasikkerhed.
De dataansvarlige er uddannelsesinstitutionerne og Kvalitets- og Tilsynsstyrelsen.
I udmøntningen kan uddannelsesministeren vælge at undtage ansøgninger vedrørende uddannelsessøgende uden dansk CPR nr. fra brugen af den digitale kommunikation.
 Der henvises til lovforslagets § 3 og bemærkningerne hertil.
3. Økonomiske konsekvenser for stat, kommuner og regioner Lovforslaget har ingen økonomiske konsekvenser for stat, kommuner og regioner.
4. Administrative konsekvenser for stat, kommuner og regioner Lovforslaget har ingen administrative konsekvenser for stat, kommuner og regioner.
5. Økonomiske og administrative konsekvenser for erhvervslivet Lovforslaget vil ikke have hverken økonomiske eller administrative konsekvenser for erhvervslivet.
6. Miljømæssige konsekvenser Lovforslaget har ingen miljømæssige konsekvenser.
7. Administrative konsekvenser for borgerne Det er vurderingen, at indførelsen af en udtrykkelig hjemmel til digital kommunikation i forbindelse med sagsbehandlingen af ansøgninger vedrørende specialpædagogisk støtte ikke medfører administrative byrder for borgerne.
8. Forholdet til EU-retten Lovforslaget indeholder ikke EU-retlige aspekter.
9. Hørte myndigheder Lovforslaget har været sendt i høring hos følgende myndigheder, organisationer m.v.: Danske Erhvervsskoler  Lederne, Danske Gymnasieelevers Sammenslutning, Danske Handicaporganisationer, Danske Landbrugsskoler, Danske Studerendes Fællesråd, Datatilsynet, Det Centrale Handicap Råd, DUF - Dansk Ungdoms Fællesråd, Erhvervsskolernes Elev-organisation, Gymnasieskolernes Rektorforening, Institut for Menneskerettigheder, Landssammenslutningen af Handelsskoleelever, Lederforeningen for VUC, Private Gymnasier og Studenterkurser, Professionshøjskolernes Rektorkollegium, Rektorkollegiet Danske Universiteter, Rigsrevisionen, Rådet for Større IT-sikkerhed, SOSU-Lederforeningen og SU-rådet.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 44, stk. 3) Som konsekvens af lovforslagets § 1, nr. 2, foreslås det, at ordet frister udgår i lovens § 44, stk. 3, 1. pkt.
Børne- og undervisningsministerens adgang til at fastsætte regler om frister for behandlingen af ansøgninger om specialpædagogisk støtte vil herefter være reguleret i lovens § 44 a, stk. 3.
 Det foreslås endvidere, at § 44, stk. 3, 2. pkt. , ophæves som følge af de ændringer, der foreslås med lovforslagets § 1, nr. 2.
Til nr. 2 (§ 44 a) Det foreslås at indsætte en ny bestemmelse i § 44 a om digital behandling af ansøgninger om specialpædagogisk støtte, så der skabes udtrykkelig adgang til, at hele den praktiske sagsbehandling af ansøgninger om sådan støtte skal foregå digitalt.
Uddannelsesinstitutionerne vil herefter være forpligtede til at anvende den digitale selvbetjeningsløsning, som Ministeriet for Børn og Undervisning stiller til rådighed.
Afgørelser og meddelelser vedrørende ansøgningen skal sendes digitalt både til uddannelsesinstitutionen og til den pågældende elev og kursist, som således skal have besked direkte.
Lovforslaget tager højde for, at der kan være særlige forhold hos borgere, der ikke er fortrolige med brugen af de digitale medier, og som derfor kan have svært ved at tilegne sig brugen heraf.
Det foreslås således, at børne- og undervisningsministeren bemyndiges til at bestemme, at ansøgning om tilskud til specialpædagogisk støtte samt modtagelse af afgørelser herom og meddelelser i øvrigt kan ske på anden vis end ved digital selvbetjening.
Der tages herved også højde for, at der i praksis kan være visse forhindringer for digital sagsbehandling af de ansøgningssager, hvor eleven eller kursisten ikke har et dansk CPR nr.
Ved lovforslaget bemyndiges børne- og undervisningsministeren endvidere til at fastsætte nærmere regler om indretning og indhold af den digitale løsning, herunder regler om indhold og udformning af uddannelsesinstitutionernes ansøgninger samt frister for indgivelse af ansøgninger, oplysninger og udbetaling af støtte.
Disse regler erstatter samtidig den gældende bemyndigelse i lovens § 44, stk. 3, 1. pkt., hvorefter ministeren har adgang til at fastsætte regler om frister.
Afgørelser har virkning fra disse er kommet frem.
I det omfang afgørelser og meddelelser er sendt til elevens eller kursistens e-boks eller anden digital postkasse anses disse for kommet frem ved afsendelse fra myndigheden.
 Det foreslås endvidere, at ministeren overlades adgang til at fastsætte regler om digital signatur og anden personidentifikation.
 Udmøntningen af bemyndigelsesbestemmelserne vil i første omgang ske ved justering af den gældende bekendtgørelse om særlige tilskud til specialpædagogisk bistand ved ungdomsuddannelse.
 Der henvises til de almindelige bemærkninger, afsnit 2.2.1.
Til § 2 Til nr. 1 (§ 18 a, stk. 3) Som konsekvens af lovforslagets § 2, nr. 2, foreslås det, at ordet frister udgår i lovens § 18 a, stk. 3, 1. pkt.
Børne- og undervisningsministerens adgang til at fastsætte regler om frister for behandlingen af ansøgninger om specialpædagogisk støtte vil herefter være reguleret i lovens § 18 a, stk. 6.
 Det foreslås endvidere, at § 18 a, stk. 3, 2. pkt. , ophæves som følge af de ændringer, der foreslås med lovforslagets § 2, nr. 2.
Til nr. 2 (§ 18 a, stk. 4-7) Det foreslås at indsætte 4 nye stykker i § 18 a, stk. 4-7, om digital behandling af ansøgninger om specialpædagogisk støtte, så der skabes udtrykkelig adgang til, at hele den praktiske sagsbehandling af ansøgninger om sådan støtte kan foregå digitalt.
Uddannelsesinstitutionerne vil herefter være forpligtede til at anvende den digitale selvbetjeningsløsning, som Ministeriet for Børn og Undervisning stiller til rådighed.
Afgørelser og meddelelser vedrørende ansøgningen skal sendes digitalt både til uddannelsesinstitutionen og til den pågældende elev og kursist, som således skal have besked direkte.
Lovforslaget tager højde for, at der kan være særlige forhold hos borgere, der ikke er fortrolige med brugen af de digitale medier, og som derfor kan have svært ved at tilegne sig brugen heraf.
Det foreslås således, at børne- og undervisningsministeren bemyndiges til at bestemme, at ansøgning om tilskud til specialpædagogisk støtte samt modtagelse af afgørelser herom og meddelelser i øvrigt om specialpædagogisk støtte kan ske på anden vis end ved digital selvbetjening.
Der tages herved også højde for, at der i praksis kan være visse forhindringer for digital sagsbehandling af de ansøgningssager, hvor eleven eller kursisten ikke har et dansk CPR nr.
Ved lovforslaget bemyndiges børne- og undervisningsministeren endvidere til at fastsætte nærmere regler om indretning og indhold af den digitale løsning, herunder regler om indhold og udformning af ansøgninger samt frister for indgivelse af ansøgninger, oplysninger og udbetaling af støtte.
Disse regler erstatter samtidig den gældende bemyndigelse i lovens § 18 a, stk. 3, 1. pkt., hvorefter ministeren har adgang til at fastsætte regler om frister.
Afgørelser har virkning fra disse er kommet frem.
I det omfang afgørelser og meddelelser er sendt til elevens eller kursistens e-boks eller anden digital postkasse anses disse for kommet frem ved afsendelse fra myndigheden.
 Det foreslås endvidere, at ministeren bemyndiges til at fastsætte regler om digital signatur og anden personidentifikation.
 Udmøntningen af bemyndigelsesbestemmelserne vil i første omgang ske ved justering af den gældende bekendtgørelse om særlige tilskud til specialpædagogisk bistand ved ungdomsuddannelse.
 Der henvises til de almindelige bemærkninger, afsnit 2.2.1.
Til § 3 Til nr. 1 (overskriften til kapitel 7) Den foreslåede ændring af overskriften til kapitel 7 i lov om specialpædagogisk støtte ved videregående uddannelser er en konsekvens af, at det også foreslås, at der indsættes en ny bestemmelse i kapitel 7 om digital kommunikation og digital signatur, jf. lovforslagets § 3, nr. 2. Den ændrede overskrift tilkendegiver fremover, at kapitlet rummer andre elementer end de, der fremgår af den nuværende overskrift.
 Der henvises til de almindelige bemærkninger, afsnit 2.2.2.
Til nr. 2 (§ 12 a) Med forslaget indsættes der i kapitel 7 i lov om specialpædagogisk støtte ved videregående uddannelser en ny § 12 a om digital kommunikation.
Bestemmelsen indeholder hjemmel til, at uddannelsesinstitutionen, henholdsvis ansættelsesinstitutionen, når den studerende er optaget på pædagogikum, indgiver indstilling om specialpædagogisk støtte på den studerendes vegne digitalt.
Uddannelsesinstitutionerne vil herefter være forpligtede til at anvende den digitale selvbetjeningsløsning, som Ministeriet for Børn og Undervisning på vegne af Ministeriet for Forskning, Innovation og Videregående Uddannelser stiller til rådighed.
Afgørelser og meddelelser vedrørende ansøgningen skal sendes digitalt både til uddannelsesinstitutionen og til den uddannelsessøgende, som således skal have besked direkte.
Det vil således f.eks. være muligt at sende alle afgørelser og meddelelser til den uddannelsessøgendes e-boks.
Ligesom ved forslaget om specialpædagogisk støtte til ungdomsuddannelse får uddannelsesministeren bemyndigelse til at bestemme, at indstilling om specialpædagogisk støtte samt modtagelse afgørelser herom og meddelelser i øvrigt kan ske på anden vis end ved digital selvbetjening, og ministeren kan ved udmøntning af bemyndigelsen fastsætte, at reglen om digital kommunikation ikke skal omhandle borgere uden dansk CPR nr. jf. nærmere under afsnit 2.2.1.
Bestemmelsen indeholder endvidere hjemmel til at bemyndige ministeren for forskning, innovation og videregående uddannelser til at fastsætte regler om digital kommunikation mellem uddannelsesinstitutionen, ansættelsesinstitutionen, Ministeriet for forskning, Innovation og Videregående Uddannelser og tilhørende styrelser samt, efter forhandling med børne- og undervisningsministeren, Ministeriet for Børn og Undervisning og tilhørende styrelser og institutioner.
Det foreslås desuden, at ministeren for forskning, innovation og videregående uddannelser får bemyndigelse til at fastsætte nærmere regler om brug af digital signatur og anden personidentifikation.
Afgørelser har virkning fra disse er kommet frem.
I det omfang afgørelser og meddelelser er sendt til den uddannelsessøgendes e-boks eller anden digital postkasse anses disse for kommet frem ved afsendelse fra myndigheden.
 De foreslåede bemyndigelser vil blive udmøntet i bekendtgørelsesform, og det vil her blandt andet blive fastlagt, at de it-systemer, som Ministeriet for Børn og Undervisning på ministeren for forskning, innovation og videregående uddannelsers vegne stiller til rådighed for institutionerne til brug for administrationen af specialpædagogisk støtte, skal anvendes, blandt andet i forbindelse med institutionernes indstilling til styrelsen.
 Der henvises til de almindelige bemærkninger, afsnit 2.2.2.
Til § 4 Lovforslaget foreslås at træde i kraft den 1. juli 2012.
