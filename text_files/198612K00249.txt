Nr LSF 249 Forslag til Lov om ændring af personskatteloven (»Det skrå  

 skatteloft«) Fremsat af Thoft (SF) Agerschou (SF) Lenger (SF) Ebba Strange (SF) den 21. maj 1987 § 1 I lov nr. 151 af 19. marts 1986 om indkomstskat og formueskat for personer m.v. (personskatteloven) foretages følgende ændring:
I § 19, STK. 1, ændres »68 pct.« til: »73 pct.« § 2 Loven har virkning fra og med indkomståret 1988.
BEMÆRKNINGER TIL LOVFORSLAGET Lovforslaget går ud på at forhøje »det skrå skatteloft« med 5 procentpoints fra de nuværende 68 pct. til 73 pct.
Meningen med overhovedet at have et »skråt skatteloft« i skattesystemet er, at den enkelte borger har en garanti imod, at hans eller hendes marginale skatteprocent overskrider et bestemt niveau.
Indtil skattereformen trådte i kraft var det »skrå skatteloft« på 73 pct.
Fra 1. januar 1987 blev det sænket til 68 pct.
Såfremt primær- og/eller amtskommunerne udskriver så høje skatter, at marginalskatten i den pågældende kommune overstiger »det skrå skatteloft«, nedsættes den marginale statsskatteprocent tilsvarende.
Siden skattereformen trådte i kraft, er de marginale skatteprocenter i flere og flere kommuner stødt mod det »skrå skatteloft«.
Dette er nu blevet et så alvorligt problem for regeringen, at den bl.a. med begrundelse heri finder det nødvendigt at lægge loft over de kommunale udskrivningsprocenter for at modvirke de uheldige fordelings- og statsskattemæssige virkninger af dens egen skattereform.
Forslagsstillerne deler regeringens bekymring på dette område, for det lavere »skrå skatteloft« virker fordelingspolitisk uheldigt  

 på progressionen i statsskattesystemet.
Indtægter over 200.000 kr.
vil blive beskattet mindre progressivt i kommuner, hvor den marginale skatteprocent støder mod det »skrå skatteloft«.
Men i stedet for nu også at ofre det kommunale selvstyre på skattereformens alter finder forslagsstillerne, at man i stedet bør gå til ondets rod og føre det »skrå skatteloft« tilbage til niveauet fra før den 1. januar 1987.
