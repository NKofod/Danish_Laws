Ankestyrelsens principafgørelse O-131-95 om handicappet barn - arbejdstid - tabt arbejdsfortjeneste - overarbejdsbetaling - afspadsering - fleksibel arbejdstid - merudgifter ved forsørgelsen Resume:
 En mor måtte i forbindelse med sit barns indlæggelse på hospital anses for at have lidt et indtægtstab, der berettigede til udbetaling af kompensation for tabt arbejdsfortjeneste.
Begrundelsen var, at moderen havde været fraværende fra arbejdet i den normale daglige arbejdstid.
Ved opgørelsen af indtægtstabet kunne der ikke lægges vægt på, at arbejdsgiveren modregnede fraværstimerne i allerede optjente overarbejdstimer.
 Kassation:
Principafgørelsen har ikke længere vejledningsværdi Kassationsdato:
02-06-2009 Love:
Lov om social bistand - lovbekendtgørelse nr. 1024 af 13. december 1994 - § 48, stk. 3 Vejledninger:
Socialministeriets vejledning nr. 104 af 3. juli 1987 om hjælp efter bistandslovens § 48 - pkt. 28, pkt. 29, pkt. 30 Sagsfremstilling:
 En mor, der havde været medindlagt i 4 dage i forbindelse med datterens indlæggelse på hospital i september-oktober 1992, søgte om kompensation for tabt arbejdsfortjeneste for 4 dage á 4 timer.
 Moderen havde fast arbejdstid 4 timer daglig fra kl. 7.30 til 11.30. Hertil kom løbende daglig ekstra arbejdstid ud over den normale arbejdstid.
Arbejdsgiveren havde i forbindelse med fraværet trukket i optjent overarbejdsbetaling og ikke for de konkrete timer, moderen var fraværende.
Moderen havde ikke stillet krav om kompensation for tabt arbejdsfortjeneste for de faste overarbejdstimer, hun var fraværende i forbindelse med indlæggelsen.
Kommunen gav afslag på betaling af kompensation for tabt arbejdsfortjeneste med den begrundelse, at der ikke var tale om et reelt løntab.
Der havde været tale om afspadsering af overtid.
Ankenævnet tiltrådte kommunens afslag.
Nævnet lagde vægt på, at moderen ikke led noget løntab for så vidt angik hendes faste arbejdsløn, idet hun efter det oplyste havde en fleksibel arbejdstid og dermed kunne arbejde det antal timer af, hun måtte være fraværende på grund af ledsagelse af datteren på hospital.
 Nævnet bemærkede, at fraværstimerne var modregnet i overarbejdstimerne, og at den manglende betaling af overtidsbetaling ikke berettigede til udbetaling af kompensation for tabt arbejdsfortjeneste.
 Sagen blev behandlet i principielt møde til afklaring af, om der i forbindelse med et barns indlæggelse kunne stilles krav om udnyttelse af mulighed for afspadsering eller fleksibel arbejdstid, herunder beregningen af indtægtstabet.
 Afgørelse:
 Ankestyrelsen fandt, at moderen var berettiget til tabt arbejdsfortjeneste for i alt 4 dage á 4 timer i forbindelse med ledsagelse af datteren til behandling på hospital i september-oktober 1992.
 Ankestyrelsen lagde vægt på, at hun måtte anses for at have lidt et indtægtstab ved at være fraværende fra arbejdet i sin normale arbejdstid, og at der ved opgørelse af indtægtstabet ikke kunne lægges vægt på, at arbejdsgiveren havde modregnet fraværstimerne i allerede optjente overarbejdstimer.
 Ankestyrelsen ændrede således nævnets afgørelse.
