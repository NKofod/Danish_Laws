Bekendtgørelse om broreglementer for broer i danske farvande I medfør af § 6, nr. 5, og § 32, stk. 8, i lov om sikkerhed til søs, jf. lovbekendtgørelse nr. 72 af 17. januar 2014, fastsættes efter bemyndigelse:
Anvendelsesområde og definitioner § 1. Denne bekendtgørelse finder anvendelse for udarbejdelse af broreglementer, som regulerer sejlads gennem broer i danske farvande, som fører over sejlbart farvand.
 § 2. I denne bekendtgørelse forstås ved:
 1) Skib: Enhver form for flydende materiel, der kan anvendes som transportmiddel på vandet, herunder pramme og joller.
2) Sejlbart farvand: Et farvand hvori der kan navigeres på baggrund af søkort eller andre officielle sejladsanvisninger.
I tilfælde af tvivl om, hvad der betragtes som sejlbart farvand, træffer Søfartsstyrelsen afgørelse herom.
 3) Klapbro: Enhver bro som ved åbning kan tilvejebringe fri gennemsejlingshøjde fx. traditionel klapbro, svingbro, skydebro.
 4) Fast bro: En bro som ikke kan åbnes og gennemsejlingshøjden er begrænset af broens konstruktion.
 5) Brovagt: Den bemyndigede person, som fra broen eller via fjernbetjening varetager opgaver i forbindelse med broåbning af en klapbro.
 6) Gennemsejlingshøjde: Den fysiske højde af et gennemsejlingsfag målt i forhold til middelvandstand (DVR-90).
 7) Gennemsejlingsbredde: Den mindste fysiske afstand mellem bropillerne i et gennemsejlingsfag.
Udarbejdelse af broreglementer § 3. Søfartsstyrelsen træffer afgørelse om, hvilke broer der er omfattet af denne bekendtgørelse.
 § 4. Alle eksisterende broreglementer forbliver i kraft.
Stk. 2. For nye broer, som er omfattet af denne bekendtgørelse, skal broejer, senest 3 måneder før broen forventes taget i brug, indsende oplysninger og tegningsmateriale, som beskrevet i bilag.
På baggrund af dette udarbejder Søfartsstyrelsen et udkast til broreglement, som sendes til udtalelse hos broejer.
Herefter sendes udkastet i høring.
Efter eventuelle justeringer på baggrund af høringssvar godkender Søfartsstyrelsen broreglementet.
Stk. 3. Forslag til ændring af et eksisterende broreglement skal indsendes til Søfartsstyrelsen, senest 6 uger inden ændringen skal træde i kraft.
Såfremt Søfartsstyrelsen kan godkende ændringen, udarbejder Søfartsstyrelsen et revideret broreglement.
 § 5. Godkendelse af et nyt broreglement samt ændring af et eksisterende broreglementer vil blive meddelt i Efterretninger for Søfarende og i Søkortrettelser, der kan findes på www.sofart.dk og www.gst.dk.
 § 6. Det til enhver tid gældende broreglement kan findes på www.danskehavnelods.dk.
Straf § 7. Overtrædelse af denne bekendtgørelse straffes med bøde.
Ikrafttræden § 8. Bekendtgørelsen træder i kraft den 15. februar 2015.
 Stk. 2. Samtidig ophæves bekendtgørelse nr. 961 af 7. december 1992 om sejlads gennem visse broer i danske farvande.
