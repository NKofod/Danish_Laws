Nr LSF 70 Forslag til Lov om ændring af ligningsloven (Handel med underskud i tomme  

 selskaber) Fremsat af Stavad (S) Helen Beim (S) Erling Christensen (S) Pia Gjellerup  

 (S) J.
K.
Hansen (S) Jytte Hilden (S) Lykketoft (S) den 10. november 1987 § 1 I lov om påligningen af indkomst- og formueskat til staten (ligningsloven), jf. lovbekendtgørelse nr. 659 af 22. september 1986, som senest ændret ved lov nr. 361 af 10 juni 1987, foretages følgende ændring:
 I § 15 indsættes som nyt stykke efter stk. 2:
»Stk. 3. For selskaber, der er omfattet af selskabsskattelovens § 1, stk. 1, nr. 1 og 2, bortfalder retten til at fremføre underskud efter § 15, stk. 1, såfremt 1) selskabets hidtidige virksomhed er ophørt eller er afhændet og 2)selskabets ejerkreds efterfølgende ændres, så nye aktionærer eller anpartshavere får en bestemmende indflydelse i selskabet.« § 2 Loven træder i kraft dagen efter bekendtgørelsen i Lovtidende og har virkning fra og med 10. november 1987.
Bemærkninger til lovforslaget Generelle bemærkninger Lovforslaget indebærer, at der bliver lukket for handel med tomme aktie- og anpartsselskaber, der har opsamlet skattemæssige underskud.
Efter de gældende regler er det muligt for en ny anpartshaver- eller aktionærkreds at overtage et selskab - ofte uden aktiviteter - som har opsamlet et skattemæssigt underskud.
Herefter placerer den nye ejerkreds nye indtægtsgivende aktiviteter i selskabet.
Retten til at fremføre skattemæssige underskud i op til fem år bevirker, at indtægterne er skattefrie, indtil det »gamle« underskud er opbrugt.
Det typiske har været at placere finansielle aktiver med sikkert afkast i det købte selskab med underskud, så man med sikkerhed har kunet nå at benytte skattefordelen fra det erhvervede underskud.
Retten til at fremføre skattemæssige underskud i op til fem år har aldrig været tænkt anvendt på den måde som beskrevet ovenfor.
Det er tværtimod åbenbar spekulation i en skatteregel med et helt andet formål.
For at fastholde de oprindelige intentioner i § 15 i ligningsloven indsættes som et nyt stk. 3 en bestemmelse, som kan forhindre, at skattemæssige underskud fra selskaber kan fremføres i visse situationer.
For at skattemæssige underskud kan nægtes fremført, skal begge de foreslåede betingelser være opfyldt samtidig - nemlig:
1. Selskabets tidligere virksomhed skal være ophørt eller afhændet - og 2.Selskabet skal have skiftet ejerkreds.
Det betyder, at en anpartshaver- eller aktionærkreds fortsat kan fremføre skattemæssige underskud, selv om selskabets aktivitet omlægges og udvides.
Tilsvarende kan en ny ejerkreds fortsat fremføre skattemæssige underskud, såfremt den fortsætter samme aktivitet.
Herigennem fastholdes den fleksibilitet og bevægelsesfrihed, som er nødvendig for, at et underskudsgivende selskab kan omlægges eller udvide sine aktiviteter.
Skyldes virksomhedens problemer forkert ledelse fra ejerkredsens side - hvorimod aktiviteterne med tilpasning og ordentlig ledelse kan gøres overskudsgivende - kan ejerkredsen i denne situation fortsat udskiftes uden at miste fremførelsesretten af underskud.
Lovforslaget forsøger således så målrettet som muligt at forhindre misbrug af retten til at fremføre skattemæssige underskud.
Skattelovrådet har i sin betænkning nr. 1101/1987 behandlet de skattemæssige regler i forbindelse med konkurs og akkord m.v.
Disse spørgsmål har en vis sammenhæng med det fremsatte lovforslag.
Socialdemokratiet har undladt at medtage denne problemstilling i dette lovforslag, da vi forudsætter, at regeringen fremsætter lovforslag til løsning af disse problemer med udgangspunkt i Skattelovrådets betænkning allerede i indeværende folketingsår.
Kommer regeringen ikke med lovforslag på disse områder, vil Socialdemokratiet senere i dette folketingsår selv fremsætte lovforslag herom.
Lovforslaget skønnes i 1988 at medføre en indtægt i en størrelsesorden omkring 50 mio. kr.
Dette beløb vil være stigende de kommende 3-4 år til formentlig op imod 500 mio. kr.
Provenuskønnene indeholder en betydelig usikkerhed på grund af manglende statistik på området.
Provenuskønnene bygger bl.a. på udtalelser af ligningschef Kristen Amby, Statsskattedirektoratet, som den 17. juni 1987 udtalte til Politiken:
»Vi skønner, at der handles med underskud for mellem en halv og en hel milliard kroner årligt.« Bemærkninger til lovforslagets enkelte bestemmelser Til § 1 Af hensyn til den fremtidige fortolkning af bestemmelsen »ophørt eller afhændet« er benyttet samme formulering som i investeringsfondslovens § 10, stk. 1. I øvrigt henvises til de generelle bemærkninger.
