Ligebehandlingsnævnets afgørelse om køn - adgangsbegrænsning - ej medhold J.nr. 2015-6811-39801 En organisation afholdt en festival for piger i alderen 14-24, hvilket en mand klagede over.
Organisationen have oplyst, at festivalen var forbeholdt piger af hensyn til, at en gruppe af piger kunne være udelukket fra at deltage, hvis der var adgang for drenge, ligesom der var mulighed for, at piger kunne mødes på tværs af etnicitet og lokalområde.
Ligebehandlingsnævnet vurderede, at organisationen ikke havde handlet i strid med ligestillingsloven, da de beskrevne hensyn bag festivalen udgjorde et legitimt formål, og da midlerne ikke gik ud over, hvad der var hensigtsmæssige og nødvendige.
 Klager fik derfor ikke medhold i klagen.
 Klagen drejer sig om påstået forskelsbehandling på grund af køn i forbindelse med, at indklagede afholdt en festival, hvor kun piger havde adgang.
Ligebehandlingsnævnets afgørelse Det var ikke i strid med ligestillingsloven, at drenge ikke havde adgang til indklagedes festival for piger.
Sagsfremstilling En mand klagede over, at en organisation afholdt en festival for piger i alderen 14-24 år.
Under festivalen optrådte musikere, ligesom der blandt andet blev afholdt danseworkshop.
Billetter til festivalen kostede 30 kr.
Den indklagede organisation betegner sig på organisationens hjemmeside som et videns- og udviklingscenter for køn, ligestilling og mangfoldighed.
Organisationen blev oprettet som en selvejende institution under Kulturministeriet i 1987, men organisationens rolle og opgaver har siden 2013 ikke været underlagt nogen rammeaftale.
Indklagede har modtager tilskud til forskellige projekter fra såvel fonde som statslige myndigheder.
Parternes bemærkninger Klager gør gældende, at indklagede ekskluderer drenge.
 Indklagede er en statsstøttet organisation, og hvis der bruges skattekroner på et arrangement, burde det være åbent for personer af begge køn.
 Indklagede gør gældende, at festivalen var målrettet piger, da en del af målgruppen ville være afskåret fra at deltage, hvis også unge drenge kunne deltage, blandt andet på grund af social kontrol.
 Målgruppen var piger i alderen 14-24 år med etnisk minoritetsbaggrund og socialt sårbare unge piger.
 Pigefestivalen blev afholdt som led i 100-året for kvinders stemmeret, og indklagede ønskede at gøre demokrati og ligestilling levende og nærværende for etnisk danske piger og minoritetspiger.
 Målet var empowerment af unge piger med fokus på at styrke deres selvbestemmelsesret og at skabe et fortroligt rum, hvor det var muligt at møde andre piger på tværs af etnicitet og lokalområde.
Indklagede afholdt festivalen sammen med en frivillig forening.
Festivalen blev finansieret af fondsmidler, der dækkede alle udgifter i forbindelse med afholdelsen.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på baggrund af køn efter lov om ligestilling af kvinder og mænd.
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, der er tilgængelige for offentligheden.
Nævnet finder, at indklagede må karakteriseres som en organisation, der i forbindelse med afholdelse af pigefestivalen har leveret varer og tjenesteydelser, der er tilgængelige for offentligheden.
Indklagede er derfor pligtsubjekt i henhold til loven.
 Loven er ikke til hinder for forskelsbehandling af det ene køn, hvis det er begrundet i et legitimt mål og midlerne til at opfylde dette mål er hensigtsmæssige og nødvendige.
Et legitimt mål kan eksempelvis være beskyttelse af ofre for kønsrelateret vold, hensynet til privatlivets fred og blufærdighed, fremme af ligestilling mellem mænd og kvinder eller mænd og kvinders interesser, foreningsfrihed og tilrettelæggelse af sportsaktiviteter Det må efter indklagedes oplysninger lægges til grund, at festivalen var forbeholdt piger af hensyn til, at en gruppe af piger kunne være udelukket fra at deltage, hvis der også var adgang for drenge, ligesom der var mulighed for, at piger kunne mødes på tværs af etnicitet og lokalområde.
Ligebehandlingsnævnet finder, at de af indklagede beskrevne hensyn udgjorde et legitimt formål, og at midlerne ikke gik ud over, hvad der var hensigtsmæssigt og nødvendigt.
Det forhold, at drenge var udelukket fra at deltage i festivalen, var på denne baggrund ikke i strid med ligestillingsloven.
 Klager får derfor ikke medhold i klagen.
