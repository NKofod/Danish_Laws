Fremsat den 8. april 2008 af Julie Skovsby (S), Kristen Touborg (SF) og Per Clausen (EL) Forslag til folketingsbeslutning om krav om uddannelse af dyrehandlere og ansatte i dyrehandler Folketinget pålægger justitsministeren at fastsætte krav om, at det er en betingelse for at kunne drive virksomhed som dyrehandler eller arbejde i en dyrehandel, at man har gennemført et relevant uddannelsesforløb.
Bemærkninger til forslaget 1. Formål og baggrund Formålet med beslutningsforslaget er at forbedre kæledyrenes velfærd og sikre en bedre dyreetik, for så vidt angår kæledyr, ved at fastsætte krav om, at det er en betingelse for at kunne drive virksomhed som dyrehandler eller arbejde i en dyrehandel, at man har gennemført et relevant uddannelsesforløb.
 Der stilles i dag ikke krav om, at dyrehandlere eller ansatte i en dyrehandel har gennemgået et særligt uddannelsesforløb.
Forslaget fremsættes i lyset af debatten om, hvorvidt de gældende regler om kæledyr er gode nok til at tilgodese dyrenes velfærd.
Kæledyr dør, må aflives eller mistrives, fordi de ikke bliver passet og fodret rigtigt af deres ejere.
Dyrlæger, zoologer og andre eksperter anfører, at det i høj grad skyldes, at dyrehandlerne giver dårlig eller forkert rådgivning og vejledning i forbindelse med kundernes valg og køb af kæledyr.
Justitsministeren har i et svar til Folketinget den 22. januar 2008 på spørgsmål nr.
S 364 bl.a. oplyst, at ministeren har overvejet, om der er behov for at stramme reglerne for hold af kæledyr yderligere, for eksempel således at der indføres krav om obligatorisk efteruddannelse og specifikke mål for de enkelte dyreanlæg, og at Justitsministeriet ved brev af 13. december 2004 har anmodet Det Dyreetiske Råd om en udtalelse om rådets vurdering af forholdene og reglerne for hold af kæledyr i Danmark, herunder reglerne om erhvervsmæssig handel med disse dyr.
Forslagsstillerne bemærker, at det nu er mere end 3 år siden, at Det Dyreetiske Råd blev anmodet om en udtalelse, at denne endnu ikke foreligger, og at ministerens svar ikke tyder på, at udtalelsen vil foreligge foreløbig.
Forslagsstillerne mener ikke, at der kan være tvivl om, at det er nødvendigt for at stramme op på reglerne, og fremsætter derfor dette forslag for hurtigst muligt at få forbedret kæledyrenes velfærd.
Gældende regler Gældende regler om dyrehandlere er fastsat i Justitsministeriets bekendtgørelse nr. 1022 af 12. december 2002 om erhvervsmæssig handel med dyr (dyrehandlere), som trådte i kraft den 1. januar 2003. Bekendtgørelsen omfatter hold af dyr som led i erhvervsmæssig handel med dyr fra eller uden for fast forretningssted, der efter dyreværnslovens § 18, stk. 1, 1. pkt., kun må drives med politidirektørens tilladelse.
Bekendtgørelsen indeholder bl.a. nærmere regler om betingelser for udstedelse af tilladelse, indretning af lokaler og dyreanlæg, personale og tilsyn.
 Med hensyn til dyrehandleres uddannelsesmæssige forhold fremgår det af bekendtgørelsens § 23, at den eller de personer, der har det daglige ansvar for virksomheden, skal have en sådan faglig viden, at virksomheden kan drives dyreværnsmæssigt forsvarligt og således, at virksomhedens kunder kan vejledes og rådgives om forsvarligt hold af dyrene.
De pågældende personer skal have den fornødne viden om  den gældende lovgivning om dyreværn, smittebeskyttelse for dyr og indførsel af dyr,  dyreadfærd og dyrevelfærd,  pasning og transport af de dyr, som sælges,  hygiejne, rengøring, desinfektion og affaldshåndtering,  ernæringslære og foderhåndtering,  smittebeskyttelse,  håndtering af dyr og  dyrs følsomhed over for miljøpåvirkninger og stress.
Det beror på en konkret vurdering, om kravene i bekendtgørelsens § 23 er opfyldt, hvori den eller de pågældende personers erfaring og uddannelse bør indgå.
Der stilles ikke krav om, at ansøgeren har gennemgået et særligt uddannelsesforløb.
3. Forslaget om krav om uddannelse af dyrehandlere og ansatte i dyrehandler Forslagsstillerne foreslår, at justitsministeren pålægges at fastsætte krav om, at det er en betingelse for at kunne drive virksomhed som dyrehandler eller arbejde i en dyrehandel, at man har gennemført et relevant uddannelsesforløb.
De nuværende krav til personale gælder kun for den, der har det daglige ansvar for dyrehandelen.
Forslagsstillerne finder, at det foreslåede uddannelseskrav skal omfatte alle ansatte i dyrehandler, som arbejder med pasning og håndtering af dyr og køb og salg af dyr.
Den nærmere afgrænsning af personkredsen må finde sted i forbindelse med udmøntningen af forslaget.
Uddannelseskravet bør dog ikke omfatte ansatte, som giver en hånd med i en dyrehandel en gang i mellem, forudsat at disse ikke har kundebetjening.
Forslagsstillerne har ikke lagt sig fast på den præcise udformning af uddannelseskravet.
Det kan i den forbindelse overvejes, om den nuværende uddannelse som dyrepasserassistent kan være en mulighed.
Uddannelsen som dyrepasserassistent er et led i uddannelsen som dyrepasser.
Uddannelsen kan gennemføres på 2 år.
Den uddannede dyrepasserassistent skal, jf. bekendtgørelse om uddannelse til dyrepasser, kunne udføre normalt forekommende arbejdsopgaver i dyrehandler, dambrug, mindre dyreparker eller besøgslandbrug og lign.
 Forslagsstillerne forudsætter, at reglerne om udannelseskrav kommer til at indeholde overgangsregler, som sikrer, at eksisterende dyrehandler får en rimelig tid til at indrette sig på de nye regler.
Skriftlig fremsættelse Julie Skovsby (S):
 Forslag til folketingsbeslutning om krav om uddannelse af dyrehandlere og ansatte i dyrehandler.
(Beslutningsforslag nr.
B 99).
