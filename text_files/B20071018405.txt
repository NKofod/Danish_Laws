Bekendtgørelse om oprettelse af restriktionszone som følge af udbrud af bluetongue i Schleswig-Holstein I medfør af § 30, stk. 1 og 3, § 37 og § 70, stk. 3 og 5, i lov nr. 432 af 9. juni 2004 om hold af dyr, som senest ændret ved lov nr. 105 af 20. februar 2006, og kongelig anordning nr. 141 af 3. marts 2006 om at visse bekendtgørelser udstedt af ministeren for familie- og forbrugeranliggender vedrørende udbrud af smitsomme dyresygdomme ikke optages i Lovtidende § 1 og § 2, fastsættes følgende:
 § 1. Som følge af udbrud af bluetongue i Kreis Steinburg og Kreis Segeberg, Schleswig-Holstein, opretter Fødevarestyrelsen en restriktionszone, der omfatter følgende kommuner:
 1) Assens Kommune, bortset fra Motorvej E20 og området nord herfor.
 2) Faaborg-Midtfyn Kommune.
 3) Guldborgsund Kommune.
 4) Haderslev Kommune.
 5) Langeland Kommune.
 6) Lolland Kommune.
 7) Svendborg Kommune.
 8) Sønderborg Kommune.
 9) Tønder Kommune.
 10) Ærø Kommune.
 11) Aabenraa Kommune.
§ 2. I restriktionszonen, jf. stk. 1, finder §§ 10 og 11 i bekendtgørelse om bekæmpelse af bluetongue anvendelse.
Disse regler gælder også sæd, æg og embryoner.
 Stk. 2. Dog er det uanset forbuddet mod flytning af dyr (modtagelige arter) i beskyttelseszonen og overvågningszonen, jf. § 10, stk. 1, og § 11, stk. 1, jf. § 10, stk. 1, i bekendtgørelse om bekæmpelse af bluetongue, tilladt uden særskilt tilladelse at flytte sådanne dyr samt sæd, æg og embryoner, hvis flytning kun sker indenfor den del af restriktionszonen, der er beliggende her i landet.
 § 3. Fødevareregionerne kan dispensere fra bestemmelserne i § 2.
 § 4. Med bøde straffes den, der:
1) Overtræder § 2 eller 2) tilsidesætter vilkår for dispensationer fastsat i medfør af § 3.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået forsætligt eller groft uagtsomt, og hvis der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft den 2. oktober 2007.
 Stk. 2. Samtidig ophæves bekendtgørelse af 17. September 2007 om oprettelse af restriktionszone som følge af udbrud af bluetongue i Kreis Steinburg, Schleswig-Holstein.
