TV-reklamer for automobiler, hvori der medvirkede børn under 14 år,  

 fundet i strid med reglerne om børn under 14 års medvirken i tv-reklamer.  

 Børnenes medvirken i reklamerne blev ikke anset for nødvendig for at forklare  

 eller demonstrere anvendelsen af produkterne.
Nævnet anførte i den  

 forbindelse, at børnenes medvirken ikke fremtrådte som en naturlig bestanddel  

 af det afbildede miljø, idet der herved skal forstås de annoncerede  

 produkters salgs-eller benyttelsesmiljø.
Ved skrivelse af 25. august 1994 meddelte Radio- og TV-Reklamenævnet TV2  

 Reklame A/S, at man havde konstateret, at der i TV 2 udsendtes  

 Toyota-reklamer, hvori der medvirkede børn under 14 år.
TV2 Reklame A/S og  

 annoncøren blev anmodet om en udtalelse om disse reklamer.
Der er tre  

 Toyota-reklamer for to forskellige bilmodeller, hvori der medvirker børn  

 under 14 år.
Reklameindslagene er meget ens opbygget.
Der vises nogle børn,  

 der leger med røde træ-biler i legetøjsbils størrelse på et blåt underlag.  

 Imens fortæller en voksen mandsstemme kort om den pågældende model, herunder  

 om aktuelle specialtilbud.
I slutningen af alle 3 reklamer rulles en lille  

 rød træ-bil ind midt på skærmbilledet, Herefter kan man alene se træbilen på  

 den blå baggrund, og bilen svulmer op til en rigtig Toyota af den relevante  

 model, mens reklamens speak opfordrer til at komme ind til Toyota.
Børnene  

 deltager således ikke i selve den billedsekvens, hvor det rigtige  

 Toyota-produkt afbildes.
Børnene taler ikke i reklamespottene, men der kan  

 svagt i baggrunden for selve reklamernes speak i reklamernes første del høres  

 børn, der siger motorlyde, griner og hviner.
Det fremgår af annoncørens  

 udtalelse af 1. september 1994, at reklamefilmens ide er, gennem børnenes leg  

 med biler, at illustrere produktegenskaber (driftssikkerhed og økonomi) samt  

 etablere mærkeværdier (familie, varme, glæde og sympati). Annoncøren anfører  

 at børnene er afbildedet i en naturlig legesituation.
Annoncøren anfører  

 videre, at studier fra Tyskland viser, at børn ofte er medbestemmende ved  

 familiens valg af bilmærke, hvorfor børn skulle være relevante i denne  

 sammenhæng.
Annoncøren anfører også, at analyser fra GFK fra 1994  

 dokumenterer, at reklamefilmene klart forstærker Toyotas image som  

 familiebil.
TV 2 Reklame A/S anfører, at en situation, hvor børn leger på et  

 rummeligt gulv, hvor der er mulighed for, at legetøjsbilerne kan skubbes,  

 således at de »bevæger sig af sig selv«, er en naturligt  

 forekommende legesituation, og at det er en naturlig opførsel børnene udviser  

 i den pågældende legesituation.
TV 2 Reklame A/S anfører således, at børnene  

 ikke forklarer, demonstrerer, anbefaler eller bevidner produktet.
TV 2  

 Reklame A/S har også anført, at de anvendte legetøjsbiler fremstår neutrale  

 uden produktmærket Toyota, og at de har en anden udformning end  

 Toyota-produktet.
Radio- og TV-Reklamenævnet har behandlet sagen på sit møde  

 d. 20. september 1994, og truffet følgende afgørelse: Det fremgår af § 23,  

 stk. 1, i Bekendtgørelse om reklame og sponsorering i radio og fjernsyn, at  

 børn under 14 år kun må medvirke i fjernsynsreklamer, når en sådan medvirken  

 enten fremtræder som en naturlig bestanddel af det afbildede miljø eller er  

 nødvendig for at forklare eller demonstrere anvendelsen af produkter, der har  

 med børn at gøre.
Bestemmelsen har ikke hidtil givet anledning til nogen  

 omfattende praxis, og Nævnet er iøvrigt ikke indstillet på nogen rigoristisk  

 fortolkning af bestemmelsen.
Da der ikke er tale om et tilfælde, hvor børns  

 medvirken er nødvendig for at forklare eller demonstrere anvendelsen af  

 produktet, er det afgørende, hvorvidt børnenes medvirken i Toyota-reklamerne  

 fremtræder som en naturlig bestanddel af det afbildede miljø. Produktet, der  

 reklameres for, har anvendelses- og funktionsmæssigt ingen naturlig  

 sammenhæng med børn, der leger.
Børnene fremstår alene som blikfang, og  

 børnenes leg med biler er en separat del af reklamen uden sammenhæng med den  

 sidste del af reklamen, hvor det egentlige produkt afbildes.
At børnenes  

 medvirken i de omhandlede reklamer ikke er nødvendig, for at forklare eller  

 demonstrere anvendelsen af produkterne, giver sig selv.
Det kan ejheller med  

 nogen føje gøres gældende, at deres medvirken fremtræder som en naturlig  

 bestanddel af det afbildede miljø, idet der herved skal forstås de  

 annoncerede produkters salgs- eller benyttelsesmiljø. Det forhold, at børn  

 efter annoncørens oplysninger/opfattelse virker positivt og er en relevant  

 målgruppe at påvirke i forbindelse med reklamer for biler og salg af  

 personbiler, findes uden betydning for spørgsmålet om, hvorvidt deres  

 medvirken fremtræder som en naturlig bestanddel af det afbildede miljø i  

 fjernsynsreklamer.
Det er lovligt at lade børn medvirke i indslag, der  

 optages i forretninger og lignende, sålænge det sker på en naturlig måde (med  

 respekt af reglen i § 23, stk. 2 ), ligesom det på samme vilkår er lovligt at  

 lade børn medvirke i indslag, der viser produkters benyttelse, det være sig i  

 hjemmet eller andetsteds.
Optagelser af legesituationer med børn uden  

 sammenhæng med det relevante produkt falder derimod klart uden for  

 bestemmelsens rammer.
Nævnet finder at de foreliggende reklamer for Toyota  

 overskrider selv den mest liberale fortolkning af bestemmelsen i § 23 i Bekg.  

 nr. 108 af 8. februar 1994 og er en overtrædelse af denne bestemmelse.  

 Nævnets afgørelse er enstemmig.
