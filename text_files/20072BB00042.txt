Fremsat den 30. januar 2008 af Pernille Vigsø Bagge (SF) og Ole Sohn (SF) Forslag til folketingsbeslutning om at sikre midler til gratis sund og økologisk mad i folkeskolen Folketinget pålægger regeringen til i kommende folketingsamling at sikre midler til gratis sund og økologisk mad i skolen.
Bemærkninger til forslaget Dårlige madvaner hos børn nedsætter indlæringen og skaber sundhedsproblemer, især i form af fedme.
Derfor skal skolerne tilbyde sund og økologisk mad hver dag.
Og det skal være gratis, ellers kan navnlig de udsatte børn komme til at sidde udenfor.
 Gevinsterne ved at indføre en gratis sund og økologisk madordning på skolen er mange: mindre uro i klasserne, mindre stress blandt lærerne og en fordobling af indlæringstiden for eleverne, som vil være i stand til at koncentrere sig om undervisningen i længere tid, når de er forsynet med tilstrækkelig og sund mad.
Sammenhængen mellem skoleelevers kost, adfærd og indlæringsevne er åbenlys.
Derfor er det afgørende for forslagsstillerne, at gratis sunde og økologiske madordninger bliver en del af folkeskolen.
Mange forsøgsordninger med kost på skolen har ikke virket efter hensigten, da eleverne oftest har kunnet købe for dyr og for dårlig mad.
Sådanne ordninger er i bedste fald spild af såvel penge som gode kræfter.
Sultne børn bliver urolige og rastløse og laver ballade eller bliver sløve.
Derfor er det problematisk, at skoler rundtom i landet bruger mange penge og kræfter på at indføre ordninger, der alligevel ikke virker efter hensigten.
Derfor er det meget centralt for forslagsstillerne, at skolerne tilbyder god, sund og økologisk mad hver dag.
Vores kost er afgørende vigtig for vores sundhed og trivsel.
Børn, der fylder sig med slik, cola og hvidt brød i stedet for god og sund mad har meget svært ved at koncentrere sig om undervisningen, og så er megen pædagogik spildt.
Alle børn skal have ordentligt brændstof for at kunne klare sig igennem en skoledag.
En offentligt betalt skolemadsordning for alle børn er helt afgørende for socialt sårbare børn, der ikke nødvendigvis får sund mad i hjemmet.
Af samme grund bør madpakken afskaffes, da den i høj grad har social slagside.
Stadig færre voksne spiser en madpakke til frokost.
De fleste arbejdspladser har en velforsynet kantine med et varieret udbud af sund mad.
Det er et velstandsfænomen i ordets bedste forstand, men det er en form for velstand, som de færreste børn har del i.
Mange børn får stadig madpakke med, andre børn får penge med i stedet.
Problemet er, at det på alt for mange skoler er umuligt at købe sund og økologisk mad.
I stedet køber børnene så usund mad, cola, slik etc.
Dette er med til at grundlægge dårlige madvaner, som vil forfølge børnene resten af livet.
Fedtceller dannes i barndommen, så de børn, der ikke allerede er overvægtige som børn, har større risiko for at blive det senere i livet, med alle de problemer og gener, det medfører.
Derved grundlægger man sygdomme som sukkersyge og hjerte-kar-sygdomme, som er folkesygdomme i Danmark.
Man kan hæve den moralske pegefinger og sige, at det er forældrenes ansvar.
Men fakta er, at det er næsten umuligt for forældrene at kontrollere, hvad børnene spiser i skolen.
 Ved at indføre et tilbud om gratis sund og økologisk mad i skolen slår man flere fluer med et smæk:
  En bedre indlæring i folkeskolen.
  Et bedre arbejdsmiljø til gavn for både lærere og elever.
  Et bidrag til sunde og gode kostvaner for vore børn.
  God mad gør barndommen lidt bedre.
 Og man kan tilføje, at de travle børnefamilier bliver lidt mindre travle om morgenen, hvis de slipper for at smøre madpakke til børnene.
Det vil tage et par år at få etableret køkken- og kantinefaciliteter på alle skoler.
Ordningen vil kunne træde fuldt i kraft senest ved skoleårets start i august 2009.
Kommunerne skal have driften betalt via bloktilskuddet.
Ved fuld indfasning skønnes forslaget at koste 1,6 mia. kr.
Skriftlig fremsættelse Pernille Vigsø Bagge (SF):
 Forslag til folketingsbeslutning om at sikre midler til gratis sund og økologisk mad i folkeskolen.
(Beslutningsforslag nr.
B 42).
