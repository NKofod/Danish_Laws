(Til samtlige destruktionsanstalter og  

 dyrlægerne ved disse) Som det fremgår af vedlagte beskrivelse af Bovin Spongiform Encephalopati  

 (BSE), er der siden 1985-1986 i Storbritannien konstateret et stadigt  

 stigende antal tilfælde af sygdommen.
 Årsagen til sygdommen er af viruslignende karakter, og dette kan ikke  

 påregnes at blive dræbt ved almindelige destruktionstemperaturer.
På baggrund heraf meddeles derfor indtil videre forbud mod indførsel af  

 kød- og benmel fra drøvtyggere med oprindelse i Storbritannien.
For  

 foderstoffer, der importeres med henblik på anvendelse til kvæg og andre  

 drøvtyggere, skal det indtil videre attesteres, at eventuelt indhold af kød-  

 og benmel ikke stammer fra Storbritannien.
 P.V.V.
K.B.
Mortensen Bilag Fra VD-ORIENTERING nr. 6, 24. november 1988. Ny Kvægsygdom i  

 Storbritannien I efteråret 1986 blev det første tilfælde af Bovin Spongiform  

 Encephalopati (BSE) diagnosticeret i Storbritannien.
BSE er en hjernelidelse med mange lighedspunkter med encephalopatier  

 forårsaget af ukonventionelle viruslignende agens hos andre dyrearter.
Som  

 eksempler kan nævnes Scrapie hos får og geder, Transmissibel Mink  

 Encephalopati, samt Kuru og Creutzfeld-Jacobs sygdom hos mennesker.
 Navnet BSE skyldes den karakteristiske vakuolisering i hjernens grå  

 substans, der kan påvises i histologiske snit fra angrebne dyr.
De tidligste tilfælde i Storbritannien med typiske kliniske symptomer  

 rapporteres at være fra april 1985, hvorefter der i 1985 og begyndelsen af  

 1986 blev konstateret eet til to tilfælde om måneden.
Siden har sygdommen  

 haft en epidemisk udvikling og for tiden registreres der ca. 250 tilfælde om  

 måneden.
Denne udvikling har ført til, at der, fra de engelske myndigheders  

 side, er iværksat foranstaltninger mod sygdommen; blandt andet er den gjort  

 anmeldepligtig og der udbetales erstatning for kvæg, aflivet på grund af  

 mistanke om BSE.
 Epidemiologiske undersøgelser har vist at sygdommen er spredt over det  

 meste af Storbritannien, i visse områder af Sydengland er 4% af besætningerne  

 ramt, men incidensen i de angrebne besætninger er meget lav, 75% af dem har  

 kun eet tilfælde.
Der er ikke fundet nogen sammenhæng med køn, race, laktationsstadie,  

 drægtighed eller management, men BSE ses 30 gange hyppigere i  

 malkekvægbesætninger end i kødkvægbesætninger.
Dyr til dyr smitte er ikke  

 påvist, dog kan BSE overføres til mus ved podning med hjernemateriale fra  

 angrebet kvæg.
 Sygdommen ses hyppigst hos dyr omkring fire års alderen og  

 inkubationstiden menes at være mellem tre og otte år.
 En hypotese går ud på at BSE forårsages af et termostabilt agens, meget  

 lig det som forårsager Scrapie hos får og geder, og at udbredelsen skyldes  

 kraftfoder med animalsk protein fra inficerede drøvtyggere.
 Som følge heraf er brugen af animalsk protein i foder til drøvtyggere  

 blevet forbudt i Storbritannien, foreløbig indtil 1. januar 1989.
Der ses typiske neurologiske symptomer ved BSE.
Sygdommen udvikler sig  

 gradvist over en periode på een til seks måneder og ender altid fatalt.
Hos det angrebne dyr ses i starten ængstelse, frygt og abnorm kraftig  

 reaktion på berøring og lyd.
Der kan ses balanceforstyrrelser med svajende  

 gang, snublende og høje benløft, samt stereotype bevægelser som skraben i  

 jorden og konstant slikken af næseborene.
Senere hen kan ses aggression  

 grænsende til det maniske, reduceret mælkeydelse uden tegn på mastitis, og  

 kraftig afmagring.
Temperatur og øvrige naturlige funktioner er stort set  

 normale.
 Af mulige differentialdiagnoser kan nævnes ketose, hypomagnesæmi og  

 listeriose.
 BSE er ikke med sikkerhed konstateret udenfor Storbritannien og altså  

 heller ikke i Danmark.
 Dyrlæger, som får mistanke om at et dyr kan lide af BSE, må kontakte  

 Statens veterinære Serumlaboratorium, København, med henblik på eventuel  

 indsendelse af materiale.
