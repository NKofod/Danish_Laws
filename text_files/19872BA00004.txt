Nr BSF 4 Forslag til folketingsbeslutning om danske initiativer i forhold til  

 Vestsaharakonflikten Fremsat af Birgitte Husmark (SF) Leif Hermann (SF) Gert Petersen (SF)  

 Riishøj (SF) Ebba Strange (SF) Pelle Voigt (SF) den 14. juni 1988 Folketinget pålægger regeringen i alle relevante internationale sammenhænge at arbejde for en standsning af krigen mellem Marokko og Vestsahara på grundlag af en løsning, der sikrer Vestsaharas folk, at de frit kan udøve deres ret til selvbestemmelse med hensyn til tilhørsforhold uden på nogen måde at blive forhindret i dette af militære eller administrative begrænsninger.
 Den danske indsats skal bl.a. omfatte følgende:
a.
Dansk tilslutning til FN's fredsplan.
b.
Dansk humanitær bistand til de sahariske flygtninge i den algeriske  

 ørken.
Bemærkninger til forslaget Almindelige bemærkninger Vestsahara blev i 1884 erklæret for et spansk protektorat med begrundelse  

 i tilstedeværelsen af tidligere spanske handelsstationer.
Igennem årene blev  

 den spanske undertrykkelse stærkere, og modstanden samledes fra 1975 i  

 modstandsbevægelsen Polisario.
Da Spanien i 1976 ophørte med at være  

 kolonimagt, blev Vestsahara, der er rig på fosfat og metaller, besat af  

 Mauretanien og Marokko.
Dette skete på trods af, at en FN-undersøgelseskomite  

 i 1975 havde konstateret et massivt ønske om uafhængighed af disse stater og  

 en udbredt støtte til Polisario fra indbyggerne i det daværende Spansk  

 Sahara.
Allerede i denne undersøgelseskomites rapport blev det anbefalet, at  

 indbyggerne skulle have mulighed for at bestemme deres egen fremtid »i  

 fuldstændig frihed og i en atmosfære af fred og sikkerhed«.
Ligeledes  

 offentliggjorde Den Internationale Domstol (ICJ) den opfattelse, at de  

 handelsforbindelser, som Marokko og Mauretanien havde, da Vestsahara blev en  

 spansk koloni i 1884, ikke kunne bruges som støtte for et krav om  

 overherredømme eller kunne berøre brugen af princippet om  

 »selvbestemmelse gennem det frie og ægte udtryk for folkets ønske i det  

 berørte territorium« (FN-erklæringen om uafhængighed for koloniserede  

 lande og folk).
Umiddelbart efter, at retten havde udtalt sig, iværksatte kong Hassan af  

 Marokko »den grønne march«, hvor 350.000 ubevæbnede marokkanere  

 drog ca. 10 km ind i Vestsahara for symbolsk at kræve, at området skulle  

 tilfalde Marokko.
Ved denne mobilisering fik kongen skabt en stærk marokkansk  

 folkelig bevægelse for Vestsaharas indlemmelse i Marokko.
Dette har sikret  

 opbakningen af den senere militære besættelse og bygningen af de massive  

 forsvarsværker (voldene) langt inde i Vestsahara.
Efter besættelsen forstærkede Polisario modstandskampen, og i 1979, hvor  

 Mauretanien havde fået en ny regering, sluttede Mauretanien og Vestsahara  

 fred, og Mauretanien opgav alle krav på Vestsahara.
Dette medførte  

 imidlertid, at Marokko umiddelbart efter tilbagetrækningen af de mauretanske  

 styrker marcherede ind og besatte også denne del af Vestsahara.
Polisario forstærkede modstanden, mens Organisationen til Afrikas Enhed  

 (OAU) tog initiativ til, at der blev formuleret en fredsplan.
I 1980  

 fremsattes det første forslag, der omfattede en 6-punkts-plan for en  

 FN-overvåget våbenhvile og en OAU-organiseret folkeafstemning.
Planen blev  

 hilst velkommen af Mauretanien og Polisario, mens Marokko ikke kunne se noget  

 nyt i den og afslog at forhandle direkte med Polisario om dens udførelse.
Imens optrappedes krigen, idet Polisario havde fået rådighed over tanks og  

 antiluftskytsmissiler, mens Marokko i 1982 udvidede systemet af forsvarsvolde  

 og forsynede dem med USA-leveret elektronisk overvågningsudstyr.
Voldsystemet  

 omfatter nu store dele af Vestsahara.
Det anslås, at det permanente antal  

 marokkanske soldater udstationeret i Vestsahara i maj 1987 var ca. 100.000  

 (»Border and Territorial Disputes«, Keesing's Reference  

 Publications, Second Ed. 1987), mens de oprindelige beboere i stort omfang er  

 fordrevet på grund af krigshandlingerne, og det anslås, at over 150.000  

 vestsaharier nu lever i flygtningelejre i Algeriet.
Siden Folketinget i 1986 behandlede et beslutningsforslag om danske  

 initiativer i forbindelse med Vestsaharakonflikten (det i folketingsåret  

 1986-87, 1. samling, fremsatte forslag til folketingsbeslutning om løsning af  

 Vestsaharakonflikten (af Albrechten (VS) m.fl.), se Folketingstidende  

 1986-87, 1. samling, forhandlingerne sp. 827, 828 og 3512, samt tillæg A sp.  

 893), har spørgsmålet været behandlet af FN's 42. generalforsamling.
Her blev  

 der vedtaget en resolution, der som noget nyt indeholdt en anerkendelse af,  

 at OAU (Organisationen til Afrikas Enhed) og FN's generalsekretær i  

 fællesskab havde besluttet at sende en »teknisk mission« til  

 Vestsahara med henblik på at tilvejebringe de nødvendige oplysninger for at  

 kunne iværksætte den af FN's generalsekretær fremsatte fredsplan.
Som det  

 eneste af de nordiske lande undlod Danmark at stemme for resolutionen, der  

 blev vedtaget med 93 landes stemmer, mens 50 lande hverken stemte for eller  

 imod.
Ingen lande stemte imod resolutionen.
Besøget af den »tekniske mission« i november 1987 resulterede i,  

 at Marokko øgede sin undertrykkelse af de besatte områder i form af  

 massearrestationer, inden missionen ankom, og militæret og politiet fik  

 massive forstærkninger.
EF-Parlamentet har ved en resolution den 17. december  

 1987 protesteret mod de vilkårlige arrestationer og krævet de arresterede  

 løsladt.
Rapporten fra den tekniske mission foreligger ikke endnu.
Beslutningsforslaget om danske initiativer i forhold til  

 Vestsaharakonflikten har tidligere være fremsat af medlemmer af SF i  

 folketingsåret 1987-88, 1. samling, dog med en lidt anden formulering end  

 nærværende forslag.
Der henvises til Folketingstidende 1987-88, 1. samling,  

 forhandlingerne sp. 8651 og tillæg A sp. 4703.
Bemærkninger til de enkelte punkter Ad a Det er nødvendigt, at hele det internationale samfund lægger pres på de  

 involverede parter for at få gennemført FN's fredsplan.
Den indebærer, at FN  

 organiserer og leder en troværdig folkeafstemning i samarbejde med OAU på en  

 sådan måde, at Vestsaharas folk frit kan udøve deres ret til selvbestemmelse  

 uden på nogen måde at blive forhindret af militære eller administrative  

 begrænsninger.
Planen forudsætter også, at de involverede parter vil bidrage  

 med forslag, der kan bruges som basis for forhandlingen om en aftale, der  

 skal føre til en fredelig og retfærdig løsning af Vestsaharaspørgsmålet.
Ad b På grund af de sahariske flygtninges placering i ørkenen i et relativt  

 fattigt land er der et stort nødhjælpsbehov såvel m.h.t. fødevarebistand som  

 solenergianlæg.
Næst efter Algeriet er Sverige den største bidragyder med 11  

 mio. kr. årligt.
