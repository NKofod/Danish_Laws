 To sager om overenskomststridige arbejdsnedlæggelser var indbragt for  

 Arbejdsretten med henblik på at få prøvet spørgsmålet om, hvorvidt de  

 bodssatser, der havde været gældende siden 22/11 1982, burde forhøjes på  

 grund af den senere lønudvikling.
 Arbejdsretten fastsatte herefter de sædvanligt anvendte timebodssatser  

 til 32 kr. for faglærte og 27 kr. for ufaglærte.
 Forhøjelsen af bod for at fortsætte en overenskomststridig  

 arbejdsnedlæggelse, efter at der i et retsmøde i Arbejdsretten er givet pålæg  

 om at genoptage arbejdet, blev fastsat til 20 kr. pr.
strejketime for både faglærte og ufaglærte.
De nye takster anvendes  

 ikke på arbejdsnedlæggelser, der har fundet sted før dommens afsigelse (den  

 15/6- 1989).
 Dommere: Vejgaard Andersen, Bangert (retsformand),Bæhring, Arnold  

 Hansen, Hedegaard, Kiil (næstformand), Kofod, Jørgen Pedersen og Pontoppidan  

 (næstformand).
 Under disse to sager, der efter parternes ønske er behandlet sammen, har  

 Dansk Arbejdsgiverforening for de ovennævnte organisationer og virksomheder  

 indklaget Landsorganisationen i Danmark for Dansk Typograf-Forbund for et  

 antal medlemmer for Arbejdsretten i anledning af overenskomststridige  

 arbejdsnedlæggelser.
 Da klagerne har nedlagt påstand om en almindelig forhøjelse af de  

 sædvanligt anvendte bodssatser, har der på parternes begæring deltaget tre  

 medlemmer af rettens formandskab i pådømmelsen af sagerne, jfr.  

 arbejdsretslovens § 8, stk. 1.
 Der er oplyst følgende om de nærmere omstændigheder ved de omhandlede  

 arbejdsnedlæggelser.
Vedr. 88.333 Den 27. juni 1988 påbegyndte medlemmer af forbundet på grund af  

 lønuoverensstemmelse en række kortvarige arbejdsnedlæggelser på Aarhuus  

 Stiftsbogtrykkerie.
Arbejdsnedlæggelserne blev behandlet på et fællesmøde den  

 1. juli 1988, hvor man på arbejdstagerside erkendte, at de var  

 overenskomststridige, og gav tilsagn om at pålægge medlemmerne at fortsætte  

 arbejdet uforstyrret.
Da de pågældende medlemmer med samme begrundelse igen  

 nedlagde arbejdet den 25. august 1988, indbragte klagerne sagen for  

 Arbejdsretten.
På et forberedende retsmøde den 1. september 1988 erkendte  

 indklagede på ny, at arbejdsnedlæggelserne var overenskomststridige, og gav  

 tilsagn om at pålægge de strejkende straks at genoptage arbejdet.  

 Retsformanden opfordrede indtrængende de strejkende til at efterkomme dette  

 pålæg.
Imidlertid fortsatte arbejdsnedlæggelsen til og med den 7. september  

 1988.
Vedr. 88.394 Den 7. november 1988 nedlagde medlemmer af forbundet på grund af  

 lønuoverensstemmelse arbejdet på Stenby Tryk A/S.
Denne arbejdsnedlæggelse  

 blev behandlet på et fællesmøde den 8. november 1988, hvor man fra  

 arbejdstagerside erkendte overenskomststridigheden og gav tilsagn om at  

 pålægge de strejkende at genoptage arbejdet den 9. november.
Da dette ikke  

 skete, indbragte klagerne sagen for Arbejdsretten.
På et forberedende  

 retsmøde den 10. november 1988 gentog de indklagede deres erkendelse af, at  

 arbejdsnedlæggelsen var overenskomststridig og gav tilsagn om på ny at  

 pålægge de strejkende at genoptage arbejdet.
Retsformanden opfordrede  

 indtrængende de strejkende til at følge dette pålæg.
Arbejdsnedlæggelsen  

 fortsatte imidlertid til og med den 11. november 1988.
 De strejkende i den førstnævnte sag er faglærte og de strejkende i den  

 anden sag er ufaglærte.
 Klagerne har i begge sager nedlagt påstand om, at der pålægges de  

 strejkende en bod for hver time, hvori de har deltaget i  

 arbejdsnedlæggelserne.
 Klagerne har endvidere nedlagt påstand om, at de bodstakster, der er  

 fastsat ved Arbejdsrettens dom af 22. november 1982 i sagerne nr. 9655 og  

 9656, forhøjes såvel for overenskomststridige arbejdsnedlæggelser, der  

 bringes til ophør før 1. retsmøde, som for arbejdsnedlæggelser, som først  

 ophører senere.
 De indklagede har i begge sager påstået frifindelse for påstanden om  

 forhøjelse af bodssatserne og har i øvrigt nedlagt påstand om, at der kun  

 pålægges de strejkende bod i overensstemmelse med de hidtil gældende  

 bodssatser.
Parterne har til brug for rettens behandling af sagen tilvejebragt en  

 række statistiske oplysninger.
Heraf fremgår blandt andet, at der siden  

 sidste ændring af bodstaksterne er sket en stigning i de faglærte arbejderes  

 gennemsnitlige timefortjeneste fra 65,66 kr. til 96,53 kr., hvilket svarer  

 til 47 %. De ufaglærte arbejderes timefortjeneste er i samme tidsrum steget  

 med 44,3 % fra 56,10 kr. til 80,94 kr.
Disse stigninger har betydet, at  

 boden, der ved den sidste ændring udgjorde 37 % af en faglærts og 36 % af en  

 ufaglærts gennemsnitlige timefortjeneste, nu kun udgør 25 % for begges  

 vedkommende.
En forhøjelse af boden med samme procent som timefortjenesten er  

 beregnet til at medføre en normalbod pr. time på 35,28 kr. for faglærte og  

 28,86 kr. for ufaglærte.
Stigningen i de nominelle årslønninger i perioden 1982 - 1987 er på  

 grundlag af lønstatistikken og den gennemsnitlige årlige arbejdstid beregnet  

 til 33,3 % for faglærte og 31,9 % for ikke-faglærte.
Stigningen i den  

 disponible årslønning i samme periode er beregnet til henholdsvis 27,2 % og  

 24,8 %.
 Der har endvidere været fremlagt statistiske oplysninger om antallet af  

 overenskomststridige strejker og tabte arbejdsdage som følge af  

 arbejdsstandsninger.
Klagerne har til støtte for deres påstande anført, at bodstaksterne bør  

 forhøjes til ca. 40% af den gennemsnitlige fortjeneste pr. time.
Bod er en  

 standarderstatning, der har som hovedformål at genoprette den skete skade.  

 For at bevare bodens præventive virkning må den stå i et nogenlunde fast  

 forhold til lønnen, og den stigning i den gennemsnitlige timeløn, der er sket  

 siden sidste forhøjelse af taksterne, tilsiger, at der nu sker en forhøjelse.  

 Ved beregningen heraf må der lægges vægt på den nominelle løn.
Den disponible  

 løn er ikke egnet som beregningsgrundlag, dels fordi en virksomheds tab er  

 upåvirket heraf, dels fordi den disponible løn ikke viser de virkelige  

 muligheder for forbrug.
Der bør endvidere ske en betydelig forhøjelse af den skærpede bod, dels  

 som følge af forhøjelsen af den almindelige bod, dels for at styrke respekten  

 for det arbejdsretlige system og fastholde dette systems muligheder for at få  

 overenskomststridige strejker bragt til ophør.
Da der er tale om forholdsvis  

 få tilfælde, som navnlig forekommer inden for bestemte områder, bør der ske  

 en forhøjelse af tillægget ved skærpet bod fra 10 kr. til 25 kr.
 Der bør endelig indføres en særlig skærpelse på 50 kr. pr. time i  

 tilfælde, hvor en arbejdsnedlæggelse fortsætter, efter at sagen for anden  

 gang har været behandlet i Arbejdsretten.
En forhøjelse af bodstaksterne bør finde anvendelse også på de  

 foreliggende sager.
Som begrundelse herfor har klagerne henvist til, at  

 Arbejdsgiverforeningen og Landsorganisationen tidligere indgik aftale om  

 forhøjelse af bodstaksterne, men at Landsorganisationen ikke har villet  

 medvirke til dette ved de seneste forhøjelser.
De indklagede har til støtte for deres påstand om, at bodstaksterne ikke  

 bør forhøjes, anført, at opfattelsen af bod som erstatning nu må anses for  

 opgivet, og at Arbejdsretten står frit.
Der er ikke ved tidligere forhøjelser  

 sket en takstmæssig regulering, og regulering har kun fundet sted efter en  

 betydelig udvikling i lønnen.
Der er siden sidste regulering kun sket en  

 begrænset lønstigning.
Præventive grunde tilsiger ikke en forhøjelse.  

 Arbejdsmarkedet har været roligt.
Den forholdsmæssige nedgang i boden har  

 ikke øget strejkernes antal, og i øvrigt kan bod ikke forhindre strejker.  

 Hvis der skal ske en forhøjelse, bør denne ikke beregnes på grundlag af  

 udviklingen i den nominelle løn, men under hensyn til udvikling i den  

 disponible indkomst.
Forhøjelsen i 1982 fulgte nærmest dette synspunkt.  

 Kravet om stigning i skærpet bod er helt ude af proportion, og indførelse af  

 en ny takst med ekstra skærpelse af boden må afvises.
 Ved fastsættelse af boden i de foreliggende sager bør de hidtidige  

 bodssatser anvendes, således som det er sket ved tidligere forhøjelse af  

 taksterne.
 Arbejdsretten skal udtale:
Som allerede fastslået i flere tidligere domme bør der være en sammenhæng  

 mellem lønniveauet og bodsbeløbenes størrelse.
Retten finder, at de  

 tilvejebragte oplysninger om lønudviklingen siden sidste fastsættelse af  

 bodstakster giver grundlag for en forhøjelse.
Ved fastsættelsen heraf bør der  

 ligesom ved dommen i Arbejdsrettens sager nr. 9655 og 9656 lægges vægt på  

 udviklingen såvel i nominel løn som i disponibel løn.
Herefter fastsætter  

 retten de sædvanligt anvendte timebodssatser til 32 kr. for faglærte og 27  

 kr. for ufaglærte.
Der findes tillige at burde ske en væsentlig forhøjelse af  

 boden for at fortsætte en overenskomststridig arbejdsnedlæggelse, efter at  

 der i et retsmøde i Arbejdsretten er givet pålæg om at genoptage arbejdet.  

 Denne forhøjelse fastsættes til 20 kr. pr. time for både faglærte og  

 ufaglærte.
Derimod findes der ikke tilstrækkeligt grundlag for at indføre en  

 yderligere forhøjelse for arbejdsnedlæggelser, der fortsætter, efter at der  

 for anden gang i Arbejdsretten er givet pålæg om at genoptage arbejdet.
 I overensstemmelse med, hvad der er fastslået ved tidligere domme om  

 forhøjelse af bodstaksterne, findes de forhøjede takster ikke at burde  

 anvendes på arbejdsnedlæggelser, der har fundet sted før denne doms  

 afsigelse.
 De på sagernes bilag 1 anførte arbejdstagere idømmes herefter en bod for  

 hver time, hvori de har deltaget i arbejdsnedlæggelserne.
 Boden fastsættes således:
 I sag nr. 88.333 til 24 kr. for hver time fra den 27. juni til og med 1.  

 september 1988 og til 34 kr. for hver time fra den 2. september til og med  

 den 7. september 1988.
 I sag nr. 88.394 til 20 kr. for hver time fra den 7. til og med den 10.  

 november 1988 og til 30 kr. for hver time den 11. november 1988.
 Sagernes omkostninger til Arbejdsretten, 2.000 kr. skal betales af hver  

 part med halvdelen.
 T h i k e n d e s f o r r e t :
 Til Dansk Arbejdsgiverforening betaler de på navnelisten i sag nr. 88.333  

 anførte arbejdstagere en bod på 24 kr. for hver time, hvori de har deltaget i  

 arbejdsnedlæggelser fra den 27. juni til og med den 1. september 1988, og 34  

 kr. for hver time fra den 2. til og med den 7. september 1988. De på  

 navnelisten i sag nr. 88.394 anførte arbejdstagere skal betale en bod på 20  

 kr. for hver time fra den 7. til og med den 10. november og 30 kr. for hver  

 time den 11. november 1988.
 For overenskomststridige bodspådragende arbejdsnedlæggelser, der finder  

 sted efter denne doms afsigelse, vil bodsfastsættelse finde sted med  

 udgangspunkt i de ovenfor anførte forhøjede takster.
 Sagens omkostninger til Arbejdsretten, 2.000 kr., skal betales af hver  

 part med halvdelen.
 (* 1) Henvisninger: Per Jacobsen s.452 ff, Christensen Kommentar s.61, K  

 9655 og 9656 (A 1982 s.85).
