Erstatningsansvarslovens § 13-14  nedsættelse af forsørgertabserstatning til ægtefælle eller samlever bosat i udlandet nævnets j.nr. 09-520-14957 I n.j.nr. 09-520-14957 nedsatte nævnet forsørgertabserstatningen til 2/3 af minimumserstatningen:
Afdøde, en litauisk mand, der var i Danmark for at arbejde, døde af sine kvæstelser efter at have været udsat for grov vold.
Afdødes hustru og 2 børn, der fortsat var bosat i Litauen, søgte bl.a. om forsørgertabserstatning.
Nævnet anmodede Familiestyrelsen om en udtalelse om praksis for nedsættelse af normalbidraget til mindreårige, der opholder sig i udlandet, i dette tilfælde Litauen.
Familiestyrelsen oplyste, at styrelsen formentlig ville fastsætte et børnebidrag til omkring 2/3 af normalbidraget.
På baggrund heraf fastsatte nævnet erstatning for tab af forsørger til 2/3 af minimumserstatningen i henhold til erstatningsansvarslovens § 13 til afdødes hustru.
Nævnet tilkendte på samme måde 2/3 af erstatningen i henhold til erstatningsansvarslovens § 14 til hver af afdødes børn.
