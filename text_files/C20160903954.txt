Orienteringsskrivelse om det familieretlige område i relation til Færøerne og Grønland (Til Ankestyrelsen, Rigsombudsmanden på Færøerne og Rigsombudsmanden i Grønland) Lov nr. 1741 af 22. december 2015 om ændring af forskellige lovbestemmelser om klageadgang og kompetence m.v. på det familieretlige område (Ankestyrelsen som familieretlig klagemyndighed m.v.), der trådte i kraft den 1. januar 2016, har bl.a. medført, at Ankestyrelsen på det familieretlige område i Danmark ikke længere har departemental status.
 Ændringen af Ankestyrelsens status på det familieretlige område i Danmark medfører bl.a., at cirkulæreskrivelse af 21. december 2011 om det familieretlige område og cirkulæreskrivelse af 21. december 2012 om ændring af Ankestyrelsens opgaver på det familieretlige område er bortfaldet i relation til Danmark.
I den anledning bemærkes, at de to cirkulæreskrivelser fortsat finder anvendelse for Ankestyrelsen i relation til Færøerne og Grønland.
Dette indebærer, at Ankestyrelsen, Familieretsafdelingen, har departemental status i familieretlige spørgsmål, der vedrører Færøerne og Grønland, f.eks. ved behandlingen af konkrete familieretlige sager, hvor der klages over Rigsombudsmandens afgørelse.
De to cirkulæreskrivelser vedlægges til orientering.
Social- og Indenrigsministeriet, den 15. januar 2016 Med venlig hilsenMalene Vestergaard / Bilag 1 Cirkulæreskrivelse om det familieretlige område Bilag 1 indeholder cirkulæreskrivelse af 21. december 2011 om det familieretlige område.
 Cirkulæreskrivelsen er udeladt her, da den forefindes i Retsinformation.
 Bilag 2.
Cirkulæreskrivelse om ændring af Ankestyrelsens opgaver på det familieretlige område Bilag 2 indeholder cirkulæreskrivelse af 21. december 2012 om ændring af Ankestyrelsens opgaver på det familieretlige område.
 Cirkulæreskrivelsen er udeladt her, da den forefindes i Retsinformation.
