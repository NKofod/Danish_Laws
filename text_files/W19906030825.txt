 Retssag medførte ikke suspension af ankenævnets kendelse vedrørende  

 aktindsigt.
 Bank- og sparekasselovens § 23 giver nærmere regler for omfanget af et  

 pengeinstituts engagement med en enkelt kunde, herunder om indberetning til  

 Finanstilsynet, hvis engagementet overstiger 35 procent af pengeinstituttets  

 egenkapital.
 K, der var aktionær i Midtbank A/S, ønskede oplysninger om bankens  

 indberetning til Finanstilsynet om bankens engagement med Jydekompagniet.  

 Finanstilsynet afslog at give oplysningerne under henvisning til tilsynets  

 tavshedspligt.
Ved ankenævnets kendelse af 7. august 1989 fandt nævnets flertal, at K  

 under de foreliggende kvalificerede omstændigheder der nærmere beskrives i  

 kendelsen - har krav på at få de ønskede oplysninger efter forvaltningslovens  

 regler om aktindsigt.
Et medlem afgav dissens.
Ankenævnet ændrede derfor  

 Finanstilsynets afgørelse, således at tilsynet har pligt til at meddele K, om  

 Midtbank til Finanstilsynet har indberettet, at bankens engagement med  

 Jydekompagniet har oversteget 35 procent af bankens egenkapital, om denne  

 udvidelse er vedtaget enstemmigt af bankens direktion og bestyrelse, samt om  

 engagementet på noget tidspunkt har oversteget 50 procent af bankens  

 egenkapital.
 Kendelsen er gengivet i ankenævnets årsberetning 1988/89, se kapitel 4,  

 nr. 13.
Den Danske Bankforening, der var indtrådt i ankenævnets sag, anlagde  

 derefter på Midtbanks vegne retssag ved Østre landsret mod Erhvervsankenævnet  

 og påstod nævnet dømt til at anerkende, at Finanstilsynet ikke har pligt til  

 at meddele K de omhandlede oplysninger.
Ankenævnet påstod principalt  

 frifindelse.
Under henvisning til dette sagsanlæg indstillede Finanstilsynet til  

 ankenævnet, at udførelsen af kendelsen skulle afvente udfaldet af retssagen.  

 Som begrundelse anførte tilsynet, at formålet med at anlægge retssagen eller  

 ville forskertses.
Bankforeningen tilsluttede sig Finanstilsynets  

 indstilling.
 K protesterede og anførte, at en udsættelse vil medføre, at de ønskede  

 oplysninger kan have mistet deres betydning, hvis man først skal afvente  

 landsrettens afgørelse og derefter eventuelt en anke til Højesteret.
 Ankenævnet udtalte:
Det forhold, at en forvaltningsmyndigheds afgørelse indbringes for  

 domstolene, medfører ikke i sig selv, at udførelsen af afgørelsen skal  

 udsættes og afvente udfaldet af retssagen.
Hvor forholdet ikke er reguleret  

 af særlige lovbestemmelser, må det efter almindelige forvaltningsretlige  

 regler antages, at den forvaltningsmyndighed, der har truffet afgørelsen, i  

 almindelighed har adgang til at bestemme, at anlæg af retssag skal medføre en  

 sådan udsættelse (suspension). Det kan imidlertid ikke antages, at den  

 pågældende myndighed har nogen pligt til at træffe bestemmelse om suspension.  

 Myndighedens afgørelse af, om sagsanlægget skal medføre suspension eller ej,  

 må i mangel af særlige lovbestemmelser herom træffes efter en afvejning af  

 hensynet til parternes modstående interesser.
I det foreliggende tilfælde har ankenævnet ved sin kendelse af 7. august  

 1989 lagt til grund, at klageren har en væsentlig og beskyttelsesværdig  

 interesse i at få de omhandlede oplysninger, således som det nærmere er  

 begrundet i kendelsen.
Nævnet har i kendelsen desuden lagt til grund, at der  

 ikke foreligger væsentlige hensyn, som taler imod, at oplysningerne gives.  

 Det må efter sagens karakter antages, at det er af afgørende betydning for  

 klagerens benyttelse af oplysningerne, at han får disse nu, mens sagen endnu  

 er forholdsvis aktuel, og at oplysningerne som af klageren anført formentlig  

 vil have mistet deres betydning for klageren, hvis han først får dem efter  

 flere års forløb.
Det må endvidere antages, at gennemførelse af den anlagte  

 retssag, eventuelt for flere instanser, kan vare indtil flere år.
En  

 udsættelse af udførelsen af ankenævnets kendelse vil således i forhold til  

 klageren i realiteten virke på samme måde som en ændring af afgørelsen.
På  

 denne baggrund finder ankenævnet, at en afvejning af de modstående hensyn  

 fører til, at effektueringen af nævnets afgørelse ikke bør afvente udfaldet  

 af retssagen.
Ankenævnet bestemmer derfor, at Finanstilsynets indstilling ikke tages til  

 følge.
Det påhviler herefter Finanstilsynet at meddele K de i kendelsen af 7.  

 august 1989 angivne oplysninger.
