 For at sikre at der i forbindelse med straffesagsbehandling vedrørende  

 overtrædelse af udlændingelovens § 59 a ikke i sagens akter indgår  

 oplysninger om, at en udlænding har søgt om asyl, har Rigspolitichefen ved  

 skrivelse af 21. januar 1998 underrettet politikredsene om, at der skal  

 udfærdiges særskilte politirapporter vedrørende straffesagen og sagen om  

 asylansøgningen.
Ifølge Rigspolitichefens skrivelse skal der til brug for sagen vedrørende  

 overtrædelse af udlændingelovens § 59 a udfærdiges en politirapport, der  

 indeholder oplysninger om udlændingens identitet, rejserute og eventuel  

 tilknytning til Danmark, men ikke oplysninger om, at udlændingen søger om  

 asyl.
Til brug for behandlingen af asylsagen udfærdiges en særskilt  

 politirapport vedrørende registrering af udlændingen som asylansøger, idet  

 oplysning om, at en navngiven person har søgt om asyl, eller oplysninger, som  

 den pågældende har afgivet i forbindelse med asylansøgningen, anses for  

 fortrolige og ikke bør indgå i akterne i straffesagen mod transportøren.
 På denne baggrund skal jeg anmode om, at anklagemyndigheden i forbindelse  

 med behandlingen af straffesager efter udlændingelovens § 59 a sikrer, at  

 sagens akter ikke indeholder oplysninger om udlændinges asylansøgning, men  

 alene indeholder de oplysninger om udlændingens navn samt oplysning om  

 rejserute og eventuel tilknytning til Danmark, der er nødvendige for  

 afgørelsen om strafansvar for transportøren.
Ved afgørelsen af spørgsmålet om tiltale efter udlændingelovens § 59 a bør  

 det i øvrigt indgå, at der undtagelsesvis vil kunne forekomme tilfælde, hvor  

 gennemførelse af en straffesag kan indebære en risiko for, at oplysninger om  

 en asylansøgers identitet kommer til hjemlandets kundskab, og hvor dette kan  

 medføre, at udlændingen - der eventuelt ikke tidligere var forfulgt - vil  

 blive udsat for forfølgelse ved tilbagevenden til hjemlandet, eller at  

 udlændingens familie i hjemlandet udsættes for forfølgelse.
I sådanne  

 tilfælde kan der efter en konkret vurdering være grundlag for at frafalde  

 tiltale for overtrædelse af udlændingelovens § 59 a over for transportøren i  

 medfør af retsplejelovens § 722, stk. 2.
 Henning Fode.
