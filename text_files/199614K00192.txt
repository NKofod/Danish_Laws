Nr BTL 192 Betænkning over Forslag til lov om indgåelse af protokol om ændring af  

 dobbeltbeskatningsoverenskomsten mellem Danmark og Det Forenede Kongerige  

 Storbritannien og Nordirland   

 Nr L 192 1996-97, 1. samling Afgivet af Skatteudvalget Afgivet: 19970430 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Assurandør-Societetet.
 Der er af et mindretal stillet et ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse med det af mindretallet stillede ændringsforslag.
Ændringsforslag Af et mindretal (V og KF), tiltrådt af et mindretal FP:
 Til § 2 1) Paragraffen affattes således:
»§ 2. Den skattepligtige indkomst og den personlige indkomst  

 omfatter ikke pension, som er omfattet af Overenskomstens artikel 18, stk. 2,  

 som indsat ved artikel VIII i Protokollen af 15. oktober 1996, og som  

 udbetales til en person, som senest den 12. marts 1997 blev hjemmehørende i  

 Det Forenede Kongerige Storbritannien og Nordirland.« Bemærkninger Til nr. 1 Det foreslås, at personer, som allerede på datoen for  

 lovforslagets fremsættelse var bosat i UK og modtager dansk privat pension  

 eller på et senere tidspunkt modtager en dansk privat pension, ikke skal  

 betale dansk skat af denne pension.
Det er en betingelse, at pensionen er  

 omfattet af Overenskomstens artikel 18, stk. 2, som indsat ved artikel VIII i  

 Protokollen af 15. oktober 1996.
Begrundelsen for ændringsforslaget er, at forslagsstillerne ikke finder  

 det rimeligt, at reglerne om beskatning af pensioner ændres for personer, som  

 allerede ved lovforslagets fremsættelse havde valgt at tage bopæl i UK.
Disse  

 personer kan og har i mange tilfælde for lang tid siden afholdt udgifter i  

 forbindelse med etablering i UK eksempelvis i forbindelse med køb af hus og  

 lign.
De må derfor siges at have en berettiget forventning om, at deres  

 økonomiske situation ikke ændres så radikalt som foreslået i dette  

 lovforslag.
Det har under 1. behandling af lovforslaget været diskuteret, om  

 lovforslaget kan siges at have tilbagevirkende kraft i forhold til personer,  

 som allerede ved dets fremsættelse var bosat i UK.
Det er forslagsstillernes  

 opfattelse, at det ikke er så afgørende, hvorledes de i lovforslaget  

 foreslåede ændringer beskrives, men hvorledes de kommer til at virke i  

 praksis for de berørte personer.
Dette er jo også det synspunkt, som ligger  

 bag regeringens forslag om, at der indføres en bundgrænse på 200.000 kr.,  

 således at personer, som allerede var bosat i UK ved lovforslagets  

 fremsættelse, kun skal betale dansk skat af deres pension, hvis den  

 overstiger bundgrænsen eventuelt forhøjet med et uudnyttet personfradrag.
Det skal i denne sammenhæng også nævnes, at Folketinget ved vedtagelsen af  

 et ændringsforslag til lovforslag nr.
L 260 (dobbeltbeskatning - Danmark og  

 Tyskland) i sidste folketingssamling indførte en overgangsordning, som betød,  

 at personer, som allerede var bosiddende i Tyskland, ikke blev berørt af de  

 foreslåede ændringer vedrørende beskatning af danske private pensioner.  

 Danske pensionsudbetalinger kunne således fortsætte med at blive beskattet i  

 Tyskland.
 Afslutningsvis skal det understreges, at forslagsstillerne finder det helt  

 rimeligt, at personer, som i fremtiden bosætter sig i UK, beskattes i Danmark  

 af deres pensionsudbetalinger, hvilket i øvrigt også var den ordning, som  

 blev indført ved indgåelsen af den nævnte dobbeltbeskatningsoverenskomst  

 mellem Danmark og Tyskland.
Jacob Buksti (S) nfmd.
Lis Greibe (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Peter  

 Hansen-Nord (V) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Dansk Folkeparti  

 havde ikke medlemmer i udvalget.
