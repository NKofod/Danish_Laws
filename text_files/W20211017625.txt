Offererstatningslovens § 5  offentlige myndigheder eller institutioner, nævnets j.nr. 20-520-08637 Ansøgeren var en privatejet fond, der søgte om erstatning for hærværk på fondens inventar.
Hærværket var begået af en skadevolder, der var anbragt på en af fondens institutioner efter anmodning fra en kommune.
Efter offererstatningslovens § 5 ydes der ikke erstatning til offentlige myndigheder eller institutioner.
Af forarbejderne til bestemmelsen i betænkning 751/1975 s. 34 fremgår, at der hertil også henregnes institutioner, der helt eller i det væsentlige finansieres af det offentlige.
 Det blev under sagens behandling ved nævnet oplyst, at fonden udelukkende var finansieret af de anbringende kommuner, hvorfor nævnet besluttede at afslå fondens ansøgning om erstatning med henvisning til offererstatningslovens § 5 og bestemmelsens forarbejder.
