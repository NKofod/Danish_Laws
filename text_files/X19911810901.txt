 Som følge af at selskabers adgang til at foretage henlæggelse til  

 investeringsfond er ophævet fra og med indkomståret 1990, udgør et selskabs  

 indskudsforpligtelse ved skattefri virksomhedsomdannelse 70% af den  

 personlige ejers henlæggelse til investeringsfond, såfremt selskabet  

 overtager henlæggelser for det seneste år før omdannelsen.
 Foreningen af Registrerede Revisorer har i skrivelse af 12. marts 1991  

 rettet henvendelse til Skatteministeriet vedrørende selskabets overtagelse af  

 investeringsfondshenlæggelser i forbindelse med skattefri  

 virksomhedsomdannelse.
 Foreningens henvendelse er foranlediget af, at selskabers adgang til at  

 foretage henlæggelse til investeringsfond ved lov nr. 889 af 29. december  

 1989 er ophævet fra og med indkomståret 1990.
 Skatteministeriet har forstået foreningens henvendelse således, at den  

 angår et selskab, der i dag overtager en investeringsfondshenlæggelse  

 vedrørende det seneste indkomstår før virksomhedsomdannelsen, og hvor der  

 endnu ikke rettidigt er foretaget indskud af bindingsbeløb på  

 investeringsfondskonto.
 Foreningen har spurgt, hvorvidt det bindingsbeløb, der skal indskydes på  

 konto for investeringsfond, skal udgøre 70%, 50% eller 40% af  

 henlæggelsesbeløbet.
 Det er departementets opfattelse, at der efter den ændring af  

 investeringsfondsloven, der skete ved lov nr. 889 af 29. december 1989, ikke  

 er hjemmel til for investeringsfondshenlæggelser vedrørende indkomståret 1990  

 eller senere indkomstår at anvende den tidligere bindingssats for selskaber  

 på 50%.
 Departementet skal i denne anledning meddele, at et selskab, der overtager  

 en investeringsfondshenlæggelse vedrørende det seneste indkomstår før  

 omdannelsen, efter departementets opfattelse må overtage henlæggelsen på de  

 vilkår, der var gældende for den personlige ejer, herunder forpligtelsen  

 efter den gældende investeringsfondslovs § 5, stk. 2, til at foretage indskud  

 på konto for investeringsfond med 70% af henlæggelsen.
 LV 1990, SI 2.4. og L 5.7.3.
