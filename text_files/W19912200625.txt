 Da det ikke er fastsat i de almindelige retningslinier for uddannelsen  

 til eksporttekniker, at der ydes løn i praktikperioderne, kan der ydes  

 uddannelsesstøtte i en ulønnet praktikperiode.
 Ankenævnets brev af 25. september 1991:
I et brev af 20. januar 1991 har De klaget over, at Styrelsen for Statens  

 Uddannelsesstøtte har afslået at tildele Dem uddannelsesstøtte, mens De er i  

 ulønnet praktik i 5 måneder i en mexikansk virksomhed.
Praktikken er led i  

 Deres uddannelse til eksporttekniker.
De klager samtidig over, at De heller  

 ikke kan få studielån under praktikperioden.
Styrelsens afslag af 17. januar 1991 er begrundet med, at De ikke er  

 berettiget til støtte til en ulønnet praktikplads, som under normale  

 omstændigheder er lønnet.
Styrelsen henviser herom til § 16 i Undervisnings-  

 og Forskningsministeriets bekendtgørelse nr. 512 af 4. juli 1990 om  

 uddannelsesstøtte, således som den er ændret ved ministeriets bekendtgørelse  

 nr. 872 af 14. december 1990.
De henviser i Deres klage til, at De i det tidligere udleverede materiale  

 om uddannelsesstøtte har læst, at der kan søges uddannelsesstøtte til  

 ulønnede praktikperioder.
En forespørgsel til SU-styrelsen fik De ikke svar  

 på.
De får ikke løn under praktikopholdet og skal selv bære alle omkostninger  

 til transport og ophold.
De indgik i september 1990 aftale med arbejdsgiveren  

 i tillid til, at De kunne få uddannelsesstøtte.
Efter Deres opfattelse må der  

 kunne dispenseres i dette tilfælde, hvis den nævnte ændringsbekendtgørelse er  

 kommet så sent, som det var tilfældet.
Styrelsen har i anledning af Deres klage afgivet en udtalelse i et brev af  

 31. maj 1991, hvoraf De har fået tilsendt en kopi.
Styrelsen henholder sig  

 til forklaringen i brevet af 17. januar 1991.
 § 16 i bekendtgørelsen af 4. juli 1990 havde følgende formulering:
 »Stk. 1. Perioder med lønnet praktik medregnes ikke i den  

 støtteberettigende normerede uddannelsestid, jf. §§ 17, 19, 20 og 21, hvis de  

 sammenlagt for hele uddannelsen udgør en eller flere hele måneder.
Stk. 2. Uddannelsessøgende, som i særlige tilfælde ikke kan opnå løn i  

 praktikperioden, kan efter ansøgning oppebære støtte, hvis betingelserne  

 herfor i øvrigt er opfyldt. - - - .« Ved ændringsbekendtgørelsen af 14. december 1990, som trådte i kraft den  

 1. januar 1991, blev formuleringen af stk. 1 ændret til: »Perioder,  

 hvori en uddannelsessøgende efter de almindelige retningslinier for  

 uddannelsen er i lønnet praktik, medregnes ikke - - -.« Stk. 2 blev samtidig ophævet.
 Ankenævnet finder det uheldigt, at en væsentlig ændring iværksættes med så  

 kort varsel, som der her er tale om, men da reglens nye indhold er  

 bekendtgjort på den foreskrevne måde, og da der ikke er tilknyttet en  

 overgangsordning, kan nævnet ikke dispensere fra reglen i den udformning, den  

 har fået fra 1. januar 1991.
Af § 16, stk. 1, fremgår imidlertid, at praktikperioder, hvori en  

 uddannelsessøgende efter de almindelige retningslinier for uddannelsen får  

 løn, ikke skal medregnes i støttetiden for denne uddannelse.  

 Eksportteknikeruddannelsen er en 4-årig videregående erhvervsuddannelse, der  

 omfatter 4 halvår med skoleundervisning og 4 halvår med praktikophold ifølge  

 Undervisningsministeriets bekendtgørelse nr. 533 af 12. august 1987 om  

 uddannelse af eksportteknikere.
Denne bekendtgørelse indeholder de  

 almindelige retningslinier for eksportteknikeruddannelsen, og det er  

 intetsteds fastsat eller blot forudsat, at der skal ydes løn under  

 praktikopholdene, hvilket derimod er tilfældet for så vidt angår  

 erhvervsuddannelserne (fx de tidligere efg- og lærlingeuddannelser).
 Det kan herefter modsætningsvis udledes af § 16, stk. 1, at Deres ulønnede  

 praktikperiode skal medregnes i den støtteberettigende studietid, og i  

 henhold til § 5 kan styrelsen godkende en uddannelse, der består af lønnede  

 og ulønnede perioder, som støtteberettigende i de ulønnede perioder af  

 uddannelsen, hvis der indgår mindst 1 sammenhængende ulønnet måned i  

 uddannelsen.
 Ankenævnet godkender herefter, at der ydes Dem stipendium og studielån i  

 perioden 1. februar - 30. juni 1991.
