 Herved bekendtgøres midlertidig lov nr. 246 af 9. maj 1917  

 om landboforeningers og husmandsforeningers auktioner m.m. med de ændringer,  

 der følger af lov nr. 80 af 4. marts 1949.
 § 1.  Landboforeninger og husmandsforeninger eller  

 flere sådanne i forening, for så vidt disses hovedformål er at fremme  

 landbruget, er efter bemyndigelse af justitsministeren berettigede til uden  

 auktionsdirektørens mellemkomst ved auktion at lade bortsælge husdyr og  

 landbrugsprodukter for og til medlemmer af foreningen.
 Stk. 2.  Hvor særlige landsdelsforhold taler derfor, kan  

 justitsministeren bemyndige en særlig organisation af landbrugere til at  

 afholde auktioner efter de i denne lov givne regler.
 Stk. 3.  Auktionerne skal afholdes på de steder, som  

 godkendes af amtmanden i det pågældende amt.
§ 2.  Auktionen skal forestås af en af foreningen  

 antagen inkassator, der godkendes af justitsministeren. - Angående auktionen  

 skal der straks ske tilførsel i en dertil af vedkommende amtmand autoriseret  

 protokol, i hvilken angives, når og hvor auktionen har fundet sted, sælgerens  

 navn, betegnelse af det bortsolgte, køberens navn og købesummen.
Sker opråb  

 uden tilslag, anføres ejerens navn, betegnelse af det opråbte, højeste budsum  

 og den bydendes navn.
 Stk. 2.  Protokollen skal, når auktionen er sluttet,  

 underskrives af inkassator og af to af vedkommende forening udpegede  

 medlemmer, der fører tilsyn med auktionen.
 § 3.  De i § 1 omhandlede auktioner er afgiftsfri.
 § 4.  Ved salg af husdyr gennem de i denne lov  

 omhandlede foreninger, hvad enten dette foregår ved bortsalg under hånden  

 eller ved bud og overbud, er sælgeren uden hensyn til forbehold i modsat  

 retning i salgsbetingelserne ansvarlig over for køberen såvel med hensyn til  

 smitsomme sygdomme som med hensyn til andre væsentlige, i høj grad  

 værdiforringende sygdomme eller fejl, der ikke specielt er opgivne eller ikke  

 er let synbare, såfremt disse med sikkerhed kan erkendes at have været til  

 stede hos dyret, da salget fandt sted.
 § 5.  For andre auktioner end de her omhandlede  

 forbliver det ved de hidtil gældende regler, og det betager ikke auktionen  

 karakter af offentlig, at bortsalg sker alene for og til medlemmer af en  

 bestemt forening.
 Stk. 2.  Det skal dog kunne tillades foreninger at  

 fordele foreningens ejendele ved auktion mellem dens medlemmer uden  

 auktionsdirektørens mellemkomst og uden gebyr, for så vidt bortsalget står i  

 forbindelse med foreningens almindelige formål og ikke har nogen  

 erhvervsmæssig karakter.
 § 6.  Bestemmelserne i lov nr. 28 af 11. marts 1892 om  

 salg af fersk fisk m.m. ved offentlig auktion, i lov nr. 71 af 7. april 1899  

 om salg af indenlandske haveprodukter og indenlandsk frugt ved offentlig  

 auktion og i § 20 i lov nr. 124 af 8. juni 1912 om foranstaltninger til  

 husdyravlens og husdyrbrugets fremme berøres ikke af reglerne i nærværende  

 lov.
