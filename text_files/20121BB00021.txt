Fremsat den 2. november 2012 af Peter Skaarup (DF), Pia Adelsteen (DF), Dennis Flydtkjær (DF), Tom Behnke (KF), Mike Legarth (KF) og Brian Mikkelsen (KF) Forslag til folketingsbeslutning om højere straffe for bortskaffelse af bogføringsmateriale og bilag ved konkurser Folketinget opfordrer regeringen til i indeværende folketingsår at tage initiativer, der kan medføre en skærpelse af straffen for bortskaffelse af bogføringsmateriale og bilag ved konkurser, jf. straffelovens § 302.
Bemærkninger til forslaget Forslagsstillerne ønsker med beslutningsforslaget at understrege, at det bør udløse mærkbare ubetingede straffe, hvis man bortskaffer bogføringsbilag m.v. for at sløre sporene efter økonomisk kriminalitet.
Forslagsstillerne er af den klare opfattelse, at det ikke kan tolereres, at man i forbindelse med økonomisk kriminalitet, der ofte er meget velovervejet, direkte kan kalkulere med, at det kan betale sig at skille sig af med diverse bogføringsmateriale og bilag, fordi straffen for bogføringskriminalitet m.v. kun yderst sjældent vil overstige en betinget dom, i det omfang der overhovedet rejses en sag.
Problemet med bortskaffelse af dokumenter i forbindelse med økonomisk kriminalitet har et betydeligt omfang.
Således vurderer Statsadvokaten for Særlig Økonomisk Kriminalitet, at regnskabsmateriale mangler eller er mangelfuldt i en betydelig del af de konkurssager, der i øjeblikket er under behandling i politiet og anklagemyndigheden, jf. justitsministerens svar på REU alm. del  spm. 530 (2011-12). Samtidig kan de lave straffe afholde anklagemyndigheden fra overhovedet at forfølge sager vedrørende bogføringskriminalitet m.v., ligesom det også kan afskrække advokaterne fra at anmelde sager om bogføringskriminalitet, jf. artiklen: »Politiet freder kriminelle direktører« bragt i Morgenavisen Jyllands-Posten den 24. februar 2012.
 Forslagsstillerne finder den situation helt uholdbar og mener, at der snarest bør iværksættes initiativer, som kan skærpe straffen for bortskaffelse af bogføringsmateriale og bilag ved konkurser tilstrækkeligt til, at straffen også kan komme til at virke præventivt, hvormed bortskaffelse af dokumentation og bilag i forbindelse med økonomisk kriminalitet begrænses mest muligt.
Bestemmelser om straf i forbindelse med bortskaffelse af bogføringsmateriale og bilag ved konkurser er bl.a. reguleret i straffelovens § 302, hvor det fremgår, at: »Med bøde eller fængsel indtil 1 år og 6 måneder straffes, for så vidt forholdet ikke falder ind under § 296, den, som særligt groft overtræder lovgivningens krav til 1) bogføring, herunder registrering af transaktioner og udfærdigelse af regnskabsmateriale, 2) opbevaring af regnskabsmateriale, herunder beskrivelser af bogføring og systemer til opbevaring og fremfindelse af materiale, herunder adgangskoder m.v. og krypteringsnøgler, 3) offentlige myndigheders adgang til regnskabsmateriale i henhold til den for disse myndigheder særligt gældende lovgivning samt 4) aflæggelse af årsregnskaber eller tilsvarende regnskaber.
 Stk. 2. Begås en handling eller undladelse som nævnt i stk. 1 af grov uagtsomhed, er straffen bøde eller fængsel indtil 4 måneder«.
 Ifølge Morgenavisen Jyllands-Posten stiller juraprofessor Lars Bo Langsted sig uforstående over for, hvorfor denne bestemmelse i straffeloven ikke bliver brugt i de sager, hvor det er oplagt for enhver, at man med vilje har slettet sporene efter sig, jf. artiklen: »Ekspert: Dokumentation forsvinder med vilje« bragt i Morgenavisen Jyllands-Posten den 24. februar 2012.
Som omtalt i Morgenavisen Jyllands-Posten den 4. juli 2012 i artiklen »Ny kurs mod kriminelle direktører« er bagmandspolitiet ved at identificere et antal egnede prøvesager med henblik på at kunne dokumentere, at denne type forbrydelser ikke straffes hårdt nok.
Samtidig nævnte justitsministeren i sit svar på REU alm. del  spm. 530 (2011-12), at der efter ministerens opfattelse »kan være anledning til at se nærmere på politiets og anklagemyndighedens behandling af sager om overtrædelser af bogføringsreglerne, herunder om der i videre omfang bør rejses sigtelse og tiltale i sådanne sager«.
Forslagsstillerne mener, at denne holdning til problemet og dets omfang er alt for passiv.
Forslagsstillerne finder, at det allerede nu er tilstrækkelig dokumenteret, at straffen for bortskaffelse af bogføringsmateriale og bilag ved konkurser bør skærpes, så kriminelle ikke kan slippe af sted med ustraffet af bortskaffe bogføringsmateriale og bilag m.v.
Der er ikke nogen grund til at vente på bagmandspolitiets gennemførelse af prøvesager  mens vi venter, overføres store summer til udlandet, og de skyldige går fri, fordi vigtigt bogføringsmateriale og bilag er forsvundet.
Med beslutningsforslaget ønsker forslagsstillerne, at straffen for bortskaffelse af bogføringsmateriale og bilag ved konkurser skærpes, og at der dermed sættes en effektiv stopper for, at kriminelle kan undgå straf, når de bortskaffer bogføringsmateriale og bilag ved konkurser.
Skriftlig fremsættelse Peter Skaarup: (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om højere straffe for bortskaffelse af bogføringsmateriale og bilag ved konkurser.
(Beslutningsforslag nr.
B 21) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
