Nr LSF 195 Forslag til Lov om ønskenummerplader Fremsat af Pia Kjærsgaard (FP) Aage Brusgaard (FP) Annette Just (FP) Tove  

 Niemann (FP) den 31. januar 1989 Ønsker en borger en bestemt tal- og/eller bogstavkombination på sit motorkøretøjs nummerplade, kan justitsministeren imødekomme dette ønske mod erlæggelse af en af ham fastsat ekstrabetaling.
Bemærkninger til lovforslaget Gebyrfastsættelse bør normalt ikke give de offentlige kasser overskud.
 Det er også baggrunden for gældende nummerpladegebyrregel (færdselslovens  

 § 73, jf. også finanslovens § 18.02.02.44).
Men derfor skal man selvsagt ikke kaste vrag på en mulighed for, at det  

 offentlige kan få flere indtægter uden nævneværdige ulemper for nogen som  

 helst.
Dette er motivet for det foreliggende forslag, som efterligner et  

 succesprojekt i Thatchers England.
 Justitsministeren - der efter eget skøn kan delegere sine beføjelser efter  

 lovforslaget til anden myndighed - skal aldrig være forpligtet til at  

 efterkomme et tilbud fra en borger.
 Afslag kan for eksempel tænkes, hvis ministeren med afslaget satser på at  

 få et endnu bedre tilbud, hvis den ønskede tal- og bogstavkombination ikke er  

 ledig, eller hvis den ikke kan indpasses på en rimelig måde i det opbyggede  

 nummerfordelingssystem.
Det almindelige, obligatoriske bilnummerpladegebyr var 180 kroner, da  

 Schluterregeringen trådte til.
Men som led i denne regerings rekord i  

 skatteforhøjelser er det (fra 15. august 1985) steget med godt 344 pct. til  

 800 kroner.
Der sælges ca. 400.000 sæt årligt.
Hvis den hjemmel, der søges  

 tilvejebragt ved nærværende lovforslag, skulle bevirke, at der for 5.000  

 nummerplader årligt kunne opnås en gennemsnitspris på 8.800 kroner (satserne  

 skal nok differentieres i praksis), ville det dog immervæk give 20 millioner  

 kroner mere i den betrængte statskasse, selv om det er indregnet, at ca.  

 halvdelen af bruttoindtægten fordufter til mindsket indkomstskatteprovenu.
De gældende 800 kroner overskrider formentlig allerede stærkt grænsen for  

 et gebyr, jf. hermed det som bilag optrykte svar af 23. januar 1987 fra  

 justitsministeren til Folketingets Finansudvalg.
Herudover henvises til, at  

 skatteministeren i svar på spørgsmål S 323 i 2. samling i Folketingsåret  

 1987-88 (se Folketingstidende 1987-88, 2. samling, forhandlingerne sp. 1499)  

 har oplyst, at nummerpladegebyret i Vesttyskland, Belgien og Holland udgør  

 henholdsvis 100 kroner, 145 kroner og 80 kroner.
Ved den foreslåede ordning vil der ikke blot være fordele for statskassen  

 og vedkommende nummerpladeerhverver.
Også vejfarende i bred almindelighed vil  

 få solstrejf ind i dagligdagen ved at more sig over fantasifulde  

 nummerplader, og når vidner skal forklare om en bil, de har set, vil det  

 selvsagt være langt lettere for dem, hvis det er en vogn med et særpræget  

 nummerskilt.
Bilag Justitsministerens svar af 23. januar 1987 på Finansudvalgets spørgsmål af  

 28. november 1986 (bilag 18.09) 1. Færdselslovens § 73, stk. 1, nr. 5, har følgende ordlyd:
 »Justitsministeren fastsætter bestemmelser om .....
5) gebyr for registrering og nummerplader.« Bestemmelserne stammer fra § 9, stk. 4, i lov nr. 271 af 6. maj 1921, som  

 havde følgende ordlyd:
»Nummerpladerne leveres i udfyldt stand af politiet mod en af  

 justitsministeren fastsat betaling.« Forarbejderne til bestemmelserne ses ikke at indeholde nærmere  

 retningslinier for beregningen af betalingen.
 2. I Justitsministeriets redegørelse af 18. marts 1986 anføres, at ordet  

 »skat« i grundlovens § 43 formentlig i overensstemmelse med den  

 sproglige forståelse af begrebet må forstås som enhver offentligretligt  

 bestemt ydelse til det offentlige, der ikke kan ses under synspunktet af  

 vederlag for en speciel modydelse fra det offentliges side.
 Som anført i redegørelsen antages det endvidere i den statsretlige  

 litteratur, at ikke alene ydelser, der individuelt pålægges den, der ønsker  

 at benytte sig af offentlige anstalter m.v, men også ydelser, der indgår i  

 statskassen, men har til formål at dække udgifterne ved administrationen af  

 den ordning, som vedkommende benytter sig af, falder uden for skattebegrebet.
 Selv ydelser, som det af praktiske grunde ikke er muligt at afpasse  

 individuelt efter, hvad den enkelte har modtaget, men som efter groft  

 tilskårne kriterier pålignes den befolkningsgruppe, der må antages i første  

 række at nyde godt af den pågældende tjeneste eller foranstaltning, anses som  

 anført i redegørelsen ikke for en skat.
3. Gebyret for nummerplader skal ikke alene dække de omkostninger, der er  

 forbundet med fremstilling af nummerplader og den til salget knyttede  

 administration.
Færdselslovens system med tvungen anvendelse af nummerplade  

 og betalingen herfor må betragtes som led i den mere omfattende kontrol med  

 motorparken, der varetages af politiet, og som omfatter færdselsovervågning  

 m.v.
 I vurderingen af nummerpladegebyrets retlige karakter må derfor efter  

 Justitsministeriets opfattelse indgå på den ene side de indtægter, som salg  

 af nummerplader indbringer, og på den anden side de omkostninger i videste  

 forstand, der knytter sig til politiets samlede kontrolsystem på dette  

 område.
Det er imidlertid ikke muligt mere præcist at opgøre den nøjagtige  

 størrelse af disse omkostninger.
Dette skyldes bl.a., at prioriteringen af de  

 forskellige politimæssige opgaver i de enkelte politikredse - herunder også  

 indsatsen med hensyn til færdselsovervågning m.v., der varetages af  

 ordenspolitiet - afgøres af de enkelte politimestre.
Kontrollen med  

 overholdelse af færdselslovgivningen indgår i politikredsene som en  

 integreret del af ordenspolitiets samlede arbejdsopgaver og registreres ikke  

 særskilt.
 Rigspolitichefen har over for Justitsministeriet oplyst, at en betydelig  

 del af ordenspolitets arbejde medgår til varetagelse af arbejdsopgaver på  

 færdselskontrolområdet, og at de samlede udgifter, der er forbundet hermed,  

 overstiger politiets indtægter fra salg af nummerplader.
 På denne baggrund finder Justitsministeriet, at den betaling, der skal  

 ydes for registrering og nummerplader, må anses for et gebyr og ikke en skat  

 i grundlovens forstand.
