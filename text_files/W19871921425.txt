 En ansøger, der var lammet i begge ben og delvis i armene, havde efter  

 afhændelse af den tidligere bevilgede hjælpemiddelbil benyttet samleverens  

 bil.
 Ankestyrelsen fandt, at ansøgeren opfyldte betingelserne i  

 Socialministeriets bekendtgørelse om støtte til køb af bil af en  

 »kassebil« med platformslift.
 Efter de foreliggende oplysninger, herunder at ansøgerens samlever  

 havde en bil, hvortil der var ydet støtte, fandt Ankestyrelsen, at der burde  

 bevilges støtte til en bil, der var indregistreret på gule nummerplader.
 REDEGØRELSE FOR SAGEN:
 En ansøger, der modtog højeste førtidspension og plejetillæg, var lammet i  

 begge ben og delvis i armene efter en trafikulykke i 1969 og anvendte en  

 elektrisk kørestol.
 Ansøgeren havde i maj 1985 afhændet den i 1976 tilkendte hjælpemiddelbil.
 Ansøgeren havde ikke været selvhjulpen med hensyn til denne bil.
 Ansøgeren, der hidtil havde boet hjemme, var endvidere flyttet sammen med  

 en svært handicappet kvinde, og som følge heraf havde han mindre fysisk  

 støtte i hjemmet.
 Samleveren, der ligeledes benyttede kørestol, havde en hjælpemiddelbil,  

 indregistreret i 1982.
 Når ansøgeren benyttede samleverens bil, måtte el-kørestolen transporteres  

 på en anhænger, hvilket nødvendiggjorde hjælp til placering af kørestolen.
 Da ansøgeren ønskede at være selvhjulpen, søgte han i maj 1985 om udvidet  

 hjælp til en »kassebil« med platformslift.
 Polioforeningen, der i marts 1986 havde foretaget afprøvning med henblik  

 på valg og indretning af bil, havde peget på en »kassebil«, der med  

 nærmere specificeret specialudstyr kostede ca. 340.000 kr.
 AFGØRELSEN, DER KLAGES OVER:
 Revaliderings- og pensionsnævnet meddelte afslag på støtte til køb af bil.
 Nævnet begrundede sin afgørelse med, at ansøgeren i den forløbne periode  

 siden afhændelsen af den tidligere bil rent faktisk havde fået sit  

 kørselsbehov dækket ved anvendelse af samleverens bil, hvortil der var ydet  

 støtte.
 KLAGEN TIL ANKESTYRELSEN:
Sagen blev anket af ansøgeren og en vanførekonsulent, der anførte, at  

 ansøgerens kørselsbehov ikke havde været dækket ved hjælp af samleverens bil,  

 som ikke var indrettet til ham.
Ansøgeren henviste til, at hans tidligere  

 kørselsbehov havde ligget på 20 - 25.000 km. pr. år, mens han i samleverens  

 bil kun havde kørt ca. 1.000 km.
 SUPPLERENDE OPLYSNINGER EFTER ANKEN:
 Ankestyrelsen modtog yderligere lægelige oplysninger fra det behandlende  

 hospital, senest dateret februar 1987.
 LOVGRUNDLAG:
 Bistandslovens § 58.
 § 1, § 2, § 4 og § 6 i Socialministeriets bekendtgørelse nr. 886 af 11.  

 december 1986 om støtte til køb af bil efter bistandslovens § 58.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at ansøgeren  

 opfylder betingelserne i nævnte bekendtgørelses §§ 1, 2, 4 og 6 for støtte  

 til en »kassebil« med platformslift.
 Efter det oplyste, herunder oplysningen om at ansøgerens samlever har en  

 bil, hvortil der er ydet støtte, finder Ankestyrelsen, at der bør bevilges  

 støtte til en bil, der er indregistreret på gule nummerplader.
 Ankestyrelsen ændrer således nævnets afgørelse.
 Ankestyrelsen hjemviser endvidere sagen til revaliderings- og  

 pensionsnævnet til afgørelse af, hvilken bil der findes billigst og bedst  

 egnet, samt til fastsættelse af de nærmere vilkår for lånet.
 EFTER ANKESTYRELSENS AFGØRELSE:
 Ansøgeren opnåede efterfølgende den nødvendige dispensation vedrørende det  

 adskillelsesgitter, der kræves mellem førersædet og ladrummet i biler  

 indregistreret på gule nummerplader.
