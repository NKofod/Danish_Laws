Udtalt, at et byrådsmedlem, der har stemt imod et forslag, i henhold  

 til § 13 i lov om kommunernes styrelse har krav på at få sin afvigende  

 mening, som har fundet udtryk i hans stemmeafgivning, tilført  

 beslutningsprotokollen.
Endvidere kan et medlems afvigende mening bestå i en  

 tilkendegivelse om, hvad medlemmet mener, at byrådet burde have besluttet i  

 den foreliggende sag.
Endelig antages det, medlemmet har ret til at få  

 tilført beslutningsprotokollen en ganske kort angivelse af begrundelsen for  

 sin afvigende mening, idet der kan være en sådan sammenhæng mellem den  

 afvigende mening og begrundelsen herfor, at det ikke er muligt eller rimeligt  

 at skille den afvigende mening fra dens begrundelse.
Endvidere udtalt, at borgmesteren har ret til at afvise en sprogbrug i  

 medlemsforslag m.v., som han finder anstødelig, ligesom borgmesteren under  

 byrådets forhandlinger kan gribe ind over for medlemmers benyttelse af en  

 sprogbrug, som borgmesteren finder uacceptabel.
De afgørelser, som  

 borgmesteren træffer herom, vil kun kunne tilsidesættes af den kommunale  

 tilsynsmyndighed i tilfælde, hvor borgmesteren klart har overskredet  

 grænserne for udøvelsen af det skøn, der tilkommer ham, eller i øvrigt har  

 varetaget usaglige formål.
 I skrivelse af 3. august 1990 har De klaget over en udtalelse af 28. juni  

 1990 fra Tilsynsrådet for Storstrøms Amt vedrørende  

 kommunalbestyrelsesmedlemmers mulighed for i henhold til § 13 i lov om  

 kommunernes styrelse at få tilført beslutningsprotokollen afvigende mening.
 Tilsynsrådet har i sin udtalelse anført følgende:
 »Ifølge § 13 i den kommunale styrelseslov kan ethvert af de i et  

 kommunalbestyrelsesmøde deltagende medlemmer forlange sin afvigende mening  

 kort tilført beslutningsprotokollen.
 Det, der kan forlanges protokolleret, er en kortfattet redegørelse for,  

 hvordan et kommunalbestyrelsesmedlem ønsker en sag afgjort.
 Et medlems begrundelse for at stemme imod et dagsordenspunkt kan derimod  

 ikke optages i beslutningsprotokollen.
 Hvad angår spørgsmålet om, hvilket sprogbrug, der er acceptabel på  

 byrådsmøder, afgøres dette af borgmesteren som mødeleder.
Sådanne afgørelser er endelige, og kan ikke indbringes for  

 Tilsynsrådet.« De har i Deres skrivelse til Indenrigsministeriet anført, at »en  

 afvigende mening« efter Deres opfattelse også kan være en protest.
 Som meddelt i skrivelse af 10. august 1990 har Indenrigsministeriet i  

 anledning af Deres klage indhentet en udtalelse fra tilsynsrådet for  

 Storstrøms Amt, som i skrivelse af 17. august 1990 har henholdt sig til  

 rådets udtalelse af 28. juni 1990 til Dem.
Det fremgår af sagen, at de på Nysted Byråds møde den 11. april 1990  

 stemte imod et forslag om kommunens køb af et grundareal i forbindelse med et  

 byfornyelsesprojekt, og at De ønskede beslutningsprotokollen tilført  

 følgende:» Stær finder både projekt og tilkøb af jord for at være  

 afsindigt - ud fra et økonommisk synspunkt« Nysted Byråd har i en udtalelse af 7. maj 1990 til tilsynsrådet oplyst, at  

 borgmesteren ikke i den foreliggende sag har frataget Dem retten til at få  

 Deres afvigende mening kort tilført beslutningsprotokollen, men at der alene  

 har været tale om en afvisning af ordet »afsindigt«, idet  

 borgmesteren og det øvrige byråd ikke ønsker sådanne formuleringer tilført  

 protokollen.
 I denne anledning skal Indenrigsministeriet udtale følgende:
 I henhold til § 13 i lov om kommunernes styrelse kan ethvert byrådsmedlem  

 forlange sin afvigende mening tilført beslutningsprotokollen.
 Et medlem, der har stemt imod et forslag, har således krav på at få sin  

 afvigende mening, som har fundet udtryk i hans stemmeafgivning, tilført  

 beslutningsprotokollen.
 Herudover vil et medlems afvigende mening, som kan kræves tilført  

 beslutningsprotokollen, kunne bestå i en tilkendegivelse om, hvad medlemmet  

 mener, at byrådet burde have besluttet i den foreliggende sag.
Endelig antages det, at et medlem har ret til at få tilført  

 beslutningsprotokollen en ganske kort angivelse af begrundelsen for sin  

 afvigende mening, idet der kan være en sådan sammenhæng mellem den afvigende  

 mening og begrundelsen herfor, at det ikke er muligt eller rimeligt at skille  

 den afvigende mening fra dens begrundelse.
Der henvises i øvrigt til  

 Folketingets Ombudsmands Beretning 1976, side 127 ff.
 Bortset fra sådanne tilfælde, hvor en ganske kort angivelse af  

 begrundelsen for den afvigende mening kan kræves protokolleret, har et medlem  

 ikke krav på at få tilført beslutningsprotokollen en begrundelse for sit  

 særstandpunkt.
 Det er på denne baggrund Indenrigsministeriets opfattelse, at De - som  

 også tilkendegivet af Nysted Byråd - har haft ret til at få Deres afvigende  

 mening vedrørende byrådets beslutning i sagen tilført beslutningsprotokollen.
 Det bemærkes dog herved - som også anført af Nysted Byråd - at  

 borgmesteren har ret til at afvise en sprogbrug i medlemsforslag m.v., som  

 han finder anstødelig, ligesom borgmesteren under byrådets forhandlinger kan  

 gribe ind over for medlemmers benyttelse af en sprogbrug, som borgmesteren  

 finder uacceptabel.
 De afgørelser, som borgmesteren træffer herom, vil kun kunne tilsidesættes  

 af den kommunale tilsynsmyndighed i tilfælde, hvor borgmesteren klart har  

 overskredet grænserne for udøvelsen af det skøn, der tilkommer ham, eller i  

 øvrigt har varetaget usaglige formål.
 Indenrigsministeriet foretager sig på denne baggrund ikke videre i sagen.
 En kopi af denne skrivelse er sendt til Nysted Byråd og Tilsyndsrådet for  

 Storstrøms Amt.
Med venlig hilsen (* 1) FOB 1976, side 127ff.
