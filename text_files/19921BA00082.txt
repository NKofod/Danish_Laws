Nr BSF 82 Forslag til folketingsbeslutning om kuponskat på obligationer Fremsat af Jes Lunde (SF) Tommy Dinesen (SF) Gade (SF) Rahbæk Møller (SF) den 24. marts 1993 Folketinget opfordrer regeringen til at fremsætte lovforslag om kuponskat  

 på obligationer med henblik på - at nedbringe presset mod kronen under valutakriser - at opnå en besparelse i finansieringen af Danmarks udlandsgæld og - at opnå et provenu.
Bemærkninger til forslaget Danmark har en meget betydelig mængde cirkulerende børsnoterede  

 obligationer med pålydende i kroner.
Disse kroneobligationers omfang er  

 efterhånden nået op på knap 1.400 milliarder kroner, og da Danmark efter  

 liberaliseringerne op igennem 80'erne har frie kapitalbevægelser i forhold  

 til udlandet, står det udlændinge frit for at købe disse obligationer.
 Det er en god forretning for udlændinge, fordi de med stabile valutakurser  

 typisk har kunnet opnå en forrentning i Danmark, som er væsentlig højere end  

 den rente, de har kunnet få i andre lande.
 Derfor har udlændingene også købt for omkring 200 milliarder kroner  

 obligationer.
 Men lige så god en forretning det har været for disse udlændinge, lige så  

 dårlig en forretning har det naturligvis været for Danmark.
 Det har nemlig indebåret, at Danmark har finansieret en meget stor del af  

 sin udlandsgæld til det danske renteniveau, hvor både staten og øvrige  

 låntagere let kunne have optaget lån i udlandet til en betydelig lavere  

 rente.
Helt galt var det i midten af 80'erne, hvor rentespændet mellem Danmark og  

 f.eks.
Tyskland var oppe på adskillige pct.
Men selv i øjeblikket er der en  

 renteforskel på omkring 3 pct. afhængig af lånevaluta mellem de danske  

 kroneobligationer og danske statslån i udlandet.
 Når volumen for udlændinges obligationsbeholdning er 200 milliarder, kan  

 enhver regne ud, at selv en forskel på 3 pct. i årlig rente er af afgørende  

 betydning for Danmark.
 Det vil derfor være en betydelig økonomisk fordel for Danmark at undgå  

 denne højtforrentede kapitaltilstrømning, som udlændinges obligationskøb er  

 udtryk for.
 Derudover er den store udenlandske beholdning af danske kroneobligationer  

 en betydelig potentiel trussel mod den danske krone.
 Den danske krone har siden efteråret været under pres i 3 perioder:
- i september 1992, efter at engelske pund og italienske lire forlod  

 EMS-samarbejdet - i slutningen af november og begyndelsen af december 1992, efter at  

 Sverige og Norge besluttede at lade deres valutaer flyde - i begyndelsen af februar 1993 efter devalueringen af det irske pund.
Sådanne valutakriser er også en oplagt risiko i fremtiden.
Spekulanterne  

 behøver kun ringe anledning til at starte et angreb på en valuta.
 Det er afgørende for dem, om de kan få så meget medløb af andre  

 spekulanter, at en valuta presses ud i en devaluering - uanset om der er  

 realøkonomisk grund til det.
Derfor er det uklogt af Danmark at finansiere udlandsgælden på en måde,  

 der automatisk forstærker ethvert pres.
Hvis udlændinge, der har købt danske  

 kroneobligationer, bliver usikre på, om der kommer en dansk devaluering, vil  

 de omgående kunne sælge hele deres portefølje eller sikre den mod kursskred  

 på terminsmarkedet, hvad der har den samme virkning i form af et voldsomt  

 pres på kronekursen.
 Økonomiministeren har i et samråd i Folketingets Valutaudvalg peget på  

 denne kurssikring af kroneobligationer i udlandet som den væsentligste  

 enkeltfaktor i presset under de seneste tre angreb på kronen, jf.  

 Valutaudvalget alm. del. folketingsår 1992-93 bilag 6.
 Danmark har i alle tre omgange haft held til at forsvare den danske krone,  

 og spekulanterne har tabt penge.
Det er absolut glædeligt, men derfor er der alligevel grund til at  

 beskytte os mod fremtidige angreb.
Dels fordi de teoretisk set kan komme med  

 endnu større styrke, og dels fordi vores forsvar for kronen har været dyrt på  

 andre fronter.
 Det har gjort det nødvendigt at forhøje den danske korte rente for at  

 hindre kapitaludstrømning, og det har indebåret, at erhvervslivet er blevet  

 særdeles mærkbart klemt i perioder.
 Med en inflation nær nul og en kassekreditrente på f.eks. 25 pct. får en  

 virksomhed en realrente, som er næsten umulig at betale ved almindelig  

 virksomhedsdrift: resultatet er lukninger og nedlæggelse af arbejdspladser.
 Danmark har derfor en vital interesse i at mindske de fremtidige pres mod  

 kronen.
 Det kan ske ved at føre en ansvarlig økonomisk politik, der ikke giver et  

 sagligt grundlag for pres mod kronen, men det vil være klogt at supplere det  

 med også at mindske det potentielle pres på kronen ved at nedbringe udlandets  

 beholdning af obligationer med pålydende i danske kroner.
 I et marked med frie kapitalbevægelser, hvor liberaliseringerne er låst  

 fast gennem den danske tiltrædelse af det indre marked ved folkeafstemningen  

 i 1986 (der giver de andre EF-lande vetoret over for genindførelse af  

 reguleringer), er der ingen muligheder for at forbyde udlændinge at købe  

 danske obligationer.
 Derimod står det os frit for at gøre det mindre attraktivt gennem  

 skattelovgivningen.
Danmark kan således indføre en kuponskat på obligationer, hvor en  

 procentdel af rentebetalingen holdes tilbage.
Metoden svarer lidt til  

 kildeskatten, idet staten, realkreditinstitutterne og andre  

 obligationsudstedere bliver indeholdelsespligtige.
 Kuponskatten vil kunne modregnes i anden skattebetaling, og den vil derfor  

 kunne opbygges, så den for danske skatteydere er helt neutral.
 For udlændinge vil der i kraft af Danmarks dobbeltbeskatningsaftaler med  

 andre lande også være adgang til fradrag for kuponskatten, hvis udlændingene  

 vel at mærke betaler skat af renteindtægten i deres eget land.
Pointen i regnestykket er, at det gør de yderst sjældent.
Hovedreglen i  

 andre europæiske lande er, at der ikke findes nogen effektiv  

 kapitalbeskatning.
 For udlændinge vil en kuponskat på f.eks. 20 pct. derfor være en  

 umiddelbar og følelig reduktion af deres gevinst ved at besidde  

 kroneobligationer.
Hvis de vælger at beholde obligationerne alligevel, opnår Danmark et  

 provenu af kuponskatten.
På betalingsbalancen vil det udkrystalliseres i en  

 besparelse på kapitalposterne i form af en lavere reel renteudbetaling.
 Hvis udlændingene vælger at sælge obligationerne, kan Danmark erstatte dem  

 med faste lån i udenlandsk valuta til en betydelig lavere rente og med en  

 væsentlig nedbringelse af det potentielle pres mod den danske krone til  

 følge.
 Det må som hovedregel antages, at udlændinge vil vælge at afhænde deres  

 obligationer, hvis der indføres en kuponskat af en tilpas størrelse.
 Fremsættelse af et forslag fra regeringen om indførelse af kuponskat  

 f.eks. pr. 1. januar 1994 må derfor nøje koordineres med Nationalbanken for  

 at opbygge de nødvendige valutareserver og optioner på lån til at kunne  

 imødegå et meget betydeligt tilbagesalg.
 Det er afgørende, at Nationalbanken er parat til at opkøbe obligationer i  

 markedet svarende til tilbagesalget for at kunne styre både den indenlandske  

 likviditet og for at stabilisere obligationsmarkedet.
 Hvis Nationalbanken på forhånd tilrettelægger denne strategi, behøver  

 tilbagesalget ikke at påvirke det danske obligationsmarked negativt.  

 Hensigten er netop, at de tilbagesolgte obligationer skal trækkes ud af  

 markedet og erstattes af faste lån i udlandet, der i deres omfang matcher den  

 hidtidige udenlandske beholdning af kroneobligationer.
Forslaget vil samlet indebære en vis forbedring af Danmarks pengepolitiske  

 handlefrihed.
Vi vil ikke opnå nogen fuldstændig selvstændighed, det er ikke  

 muligt med frie kapitalmarkeder.
Men vi vil mindske vores sårbarhed over for  

 valutarisk uro og nedbringe finansieringsomkostningerne ved den danske  

 udlandsgæld.
For hver 100 mia. kr. der omlægges, kan Danmark spare 3-4 mia. kr.
Det vil  

 øge frihedsgraderne i den økonomiske politik til gavn for en indsats mod  

 arbejdsløsheden.
