Nr BSF 90 Forslag til folketingsbeslutning om Bornholm som vækstzone Fremsat af Kim Behnke (FP) Tom Behnke (FP) Ole Donner (FP) Niels Højland  

 (FP) Kirsten Jacobsen (FP) den 1. april 1993 Folketinget pålægger regeringen i indeværende folketingsår at fremsætte de  

 lovforslag, der er nødvendige til omdannelse af Bornholm til vækstzone.  

 Forslagene udarbejdes ud fra følgende retningslinier:
 1) Bornholm tildeles særstatus som vækstzone i en vækstperiode frem til  

 31. december 1999. Den særlige status som vækstzone omfatter alle  

 eksisterende virksomheder og nyetablerede virksomheder frem til  

 vækstperiodens udløb.
 2) Eksisterende og nyetablerede virksomheder med hjemsted på Bornholm  

 tildeles den særstatus, at virksomhederne i vækstperioden ikke skal afregne  

 følgende skatter og afgifter:
- Selskabsskat - Virksomhedsskat - Stempelafgifter - AUD- og AER-bidrag - Lønsumsbidrag - Ejendomsskatter - Elafgift - CO2-afgift - Kapitaltilførselsafgift - Udstykningsafgift til Matrikeldirektoratet - Kommunalt dækningsbidrag.
 3) Eksisterende og nyetablerede virksomheder på Bornholm skal i  

 vækstperioden ikke være underlagt følgende regler:
- By- og landzonelovgivningen - Kystcirkulærets begrænsninger på etablering i kystnære områder - Fredsskovpligten - Begrænsninger på helt fri udlejning af sommerhuse året rundt - Begrænsninger på etablering og drift af campingpladser - Begrænsninger på etablering og drift af pensionater - Begrænsninger på etablering og drift af værelsesudlejning - Begrænsninger på hoteldrift - Lukkeloven - Varmeforsyningslovens adgang til at tvangstilslutte virksomheder og  

 private boliger til kollektiv energiforsyning - Begrænsninger på anvendelse af el.
Ved vækstperiodens udløb kan virksomhederne videreføre bygninger og  

 aktiviteter, der er iværksat med en eller flere af ovenstående  

 dispensationer.
Bortfaldet af dispensationerne medfører alene, at  

 nyetableringer efter vækstperiodens udløb ikke længere opnår  

 dispensationerne.
Dispensationer kan ikke omfatte brandregler,  

 veterinærregler og andre regler vedrørende sikkerhed.
4) Statslige, amtskommunale og kommunale forvaltningsmyndigheder giver  

 ekspeditionsgaranti på 60 dage.
Forvaltningsmyndighederne forpligter sig  

 derved til en ekspeditionstid for behandling af ansøgninger fra bornholmske  

 virksomheder vedrørende deres udøvelse af erhvervsmæssige aktiviteter på ikke  

 over 60 dage, medmindre helt særlige forhold gør sig gældende.
Bemærkninger til forslaget Almindelige bemærkninger Bornholm, en del af Danmark, er ved at gå ned med flaget.  

 Virksomhedslukninger, konkurser og arbejdsløshed er ved at bringe øens  

 samfund i knæ. Fremskridtspartiet ønsker med dette forslag at give  

 realistiske og velargumenterede bud på løsninger.
 Det danske samfund har store problemer. 350.000 arbejdsløse, tusinder af  

 virksomhedslukninger, tvangsauktioner, personlige konkurser og støt voksende  

 statsgæld er blevet en del af den daglige informationsstrøm.
 Ude blandt landets borgere opleves de økonomiske problemer ikke bare som  

 kolde statistiske oplysninger, men som benhård barsk virkelighed.
Hver gang en virksomhed lukker, betyder det ikke bare tab af virksomheden  

 og tab for virksomhedens kreditorer, det betyder også, at nye menneskeskæbner  

 må melde sig i køen af arbejdsløse.
Men det er ikke bare den arbejdsløse, det  

 går ud over, hele familier bliver ramt.
Huse må gå på tvangsauktion, og  

 behandlersamfundet må notere sig en ny kunde i den »sociale butik«.  

 Men også andre butikker bliver berørt.
Alt fra købmænd og gartnere til  

 bilhandlere og guldsmede bliver ramt af faldende omsætning - og bliver derved  

 selv lukningstruet.
I vigtige primærerhverv som landbrug og fiskeri er det  

 således, at en konkursramt landmand eller fisker betyder tab af henholdsvis 6  

 og 10 arbejdspladser i følgeindustri og servicefunktioner.
 Selv om stigende arbejdsløshed og daglige lukninger er blevet en del af  

 den daglige virkelighed, så oplever hver ny arbejdsløs det som en særlig  

 negativ begivenhed.
Folketinget har derfor en ufravigelig pligt til at gøre og prøve alt  

 praktisk muligt for at få vendt den omsiggribende stagnation og modløshed.  

 Folketinget må ikke lade nogen løsning være udebatteret og nogen fornuftig  

 løsning uafprøvet.
I den ånd vedtog et flertal i Folketinget en række nye  

 tiltag i forsommeren 1992. Fremskridtspartiet var modstander af en række af  

 initiativerne, fordi vi kunne forudsige, at de ikke ville kunne fungere,  

 fordi de ikke havde bestået fornuftigheds-prøven.
For de fleste af disse  

 områder har flertallet bag da også måttet gribe til lovjusteringer.
Men en del af lovinitiativerne opnåede også Fremskridtspartiets  

 deltagelse.
Det gjaldt forslag om lempelser, skattelettelser og mindre  

 offentlig kontrol.
 Særligt de forslag, der havde til sigte at gennemføre en række forsøg på  

 Bornholm, og de forslag, der havde til formål at introducere erhvervszoner i  

 Danmark, fik Fremskridtspartiets fulde opbakning.
Erhvervszonerne var en nyskabelse i dansk politik importeret af  

 Fremskridtspartiet fra de 8 andre EF-lande, der med stor succes har indført  

 erhvervszoner.
Mest markant har udbygningen af erhvervszoner været i  

 Storbritannien.
På bare 5 år fra 1981 til 1986 blev der i de daværende 23  

 britiske erhvervszoner oprettet ikke mindre end 63.000 nye arbejdspladser.  

 Unægtelig et fristende tilbud for et jobhungrende dansk samfund.
Derfor blev  

 den britiske model for erhvervszoner da også benyttet som skabelon for de 10  

 danske erhvervszoner.
Som følge af EF's regler vedrørende forbud mod  

 konkurrenceforvridning m.v. var der kun tre områder i Danmark, som kunne få  

 erhvervszonestatus: Bornholms, Storstrøms og Nordjyllands Amt.
Der er ellers nok af steder, hvor arbejdsløsheden og  

 virksomhedslukningerne tynger samfundsudviklingen.
Københavns og  

 Frederiksberg Kommuner, Århus Amt, herunder ikke mindst Djursland, Fyns Amt,  

 Vestsjællands Amt o.s.v.
Overalt er der brug for ny vækst og nye jobs.
Men  

 EF-reglerne tillod alene erhvervszoner i de tre nævnte områder.
Bornholms Amt  

 blev med sine to erhvervszoneansøgninger oplagt emne til tildelingen af  

 erhvervszonestatus, når de 10 zoner skal fordeles.
Endnu er den endelige  

 EF-notifikation dog ikke tilendebragt.
De øvrige initiativer for Bornholm fordelte sig på skattelovgivning,  

 fiskerilovgivning, kultur- og undervisningslovgivning og ikke mindst  

 boliglovgivning.
Mange skibe er sat i vandet, men resultaterne er endnu meget  

 magre.
 Imens Folketinget således med særlige love og lempelser for Bornholm  

 »har gjort det nødvendige arbejde«, så opleves virkeligheden helt  

 anderledes på Bornholm.
På Bornholm bor der 45.690 indbyggere fordelt over øens 58.831 ha.
Heraf  

 udgør arbejdsstyrken 24.700 personer.
Arbejdsløsheden på Bornholm er i januar  

 1993 opgjort af Danmarks Statistik til 3.712 personer, eller svarende til en  

 ledighedsprocent på 15,8. Landsgennemsnittet var opgjort til 13,2 pct.  

 Bornholm blev kun overgået af Nordjyllands Amt med 17,4 pct. ledige og  

 Københavns Kommune med 16,6 pct. ledige.
Går man bare 7 år tilbage, var situationen en ganske anden på Bornholm.
I  

 1986 var der »bare« 1.866 ledige svarende til 7,8 pct. ledige.  

 Krisen kradser på Bornholm.
Fremskridtspartiets ønske er at ændre lovgivning og andre hindringer for  

 vækst således, at det kommer til gavn for hele landet.
Fremskridtspartiet vil  

 gerne hjælpe den ledige i såvel Nordjyllands Amt som Århus Amt eller  

 Københavns Kommune.
Men flertalsmulighederne i Folketinget er begrænsede.
Flertallet af  

 partier er mere opsat på at bygge nye offentlige anlæg for lånte penge og  

 mere optaget af at bortgive dansk velstand til Østeuropa og ulandene end på  

 at afhjælpe arbejdsløsheden ad den eneste farbare vej - mere vækst i den  

 private sektor.
Fremskridtspartiet har derfor valgt at fremsætte dette forslag til vækst  

 på Bornholm.
Bornholm skal gøres til en egentlig vækstzone, således at det er  

 muligt at afprøve de politiske initiativers virkningsgrad i et isoleret amt.  

 Når Bornholm er udvalgt, så skyldes det flere forhold.
For det første er  

 Bornholm et velafgrænset område.
For det andet er de langsigtede konsekvenser  

 af den nuværende krise på Bornholm langt mere alvorlige end for f.eks.  

 Nordjyllands Amt.
Hvis først hundreder af bornholmere opgiver at blive på øen, kan det blive  

 særdeles svært for Bornholm at overleve.
Mobiliteten frem og tilbage i f.eks.  

 Jylland er langt lettere.
Fremskridtspartiet har med omhu gjort beslutningsforslaget om Bornholm som  

 vækstzone så omfattende som muligt.
Folketingets øvrige partier skal opfatte  

 forslagets mange punkter som en ideliste, der kan plukkes i.  

 Fremskridtspartiet er derfor indstillet på at forhandle den endelige  

 sammensætning af initiativer for Bornholm med Folketingets øvrige partier.  

 Dog er der en nedre smertegrænse for, hvor magre initiativerne over for  

 Bornholm kan tillade sig at være.
Fremskridtspartiet er overbevist om, at der må være vilje og handlekraft  

 hos et flertal i Folketinget.
I såvel oktober 1992 som februar 1993 var et  

 flertal i Folketinget i spendere-hjørnet og bevilgede lånegarantier m.v. til  

 Færøerne.
Den samlede sum nåede op på 1150 mio. kr.
Fremskridtspartiet  

 forventer, at de samme partier nu vil støtte dette forslag og derved  

 tilkendegive vilje til at give Bornholm en nødvendig håndsrækning - det  

 haster! Fiskeriet og fiskeriets følgeindustri og serviceerhverv har det svært på  

 Bornholm.
I Morgenavisen Jyllands-Posten fra den 7. marts 1993 kunne man læse  

 følgende øjebliksberetninger fra en af de byer på Bornholm, som er blevet  

 hårdest ramt af den politiske regulering af fiskeriet:
»Forleden kom en enkelt lettisk kutter ind med fem tons torsk.
Samme  

 dag kunne en bornholmsk kollega aflevere 25 kasser med i alt 750 kg.
Dermed  

 havde han opbrugt sin ugeration . . . . fiskeskipper Gert Juhl beretter: Vi  

 måtte sejle ud i januar og februar, men i den første måned blæste det så  

 meget, at vi det meste af tiden blev inde.
Da var kvoten ellers 4000 kg om  

 ugen.
I slutningen af februar faldt den til 750 kg.
Dem fisker jeg på to  

 dage.
Med den kvote kan jeg ikke engang betale lønninger og brændstof . . . .  

 tyskerne fisker, når det passer dem«.
»Nexøs borgmester Svend Gunnar Kofoed-Dam siger: I 1986 flyttede en  

 del hertil, fordi fiskeriet gik godt.
Da havde kommunen 9.200 indbyggere.
Nu  

 er vi 8.700, og de seneste prognoser viser, at tallet i 2004 er faldet til  

 8.100. Vi har i øjeblikket en arbejdsløshed på 18 pct.
Den er i løbet af 14  

 dage steget fra 12, og den kommer snart op omkring 25 pct.« »Kun fem pct. af de torsk, der i øjeblikket landes i Nexø, er danske.  

 Resten kommer fra Estland, Letland, Litauen og Polen plus en mindre del fra  

 svenske kuttere . . . . I januar 1991 blev der landet 5,2 mio. kg torsk i  

 Nexø. Det gav en havneafgift på 1,2 mio. kr.
I januar 1992 var tallene 1,8  

 mio. kg og 362.000 kr.
I januar 1993 kom der 1,4 mio. kg torsk, men afgiften  

 faldt da til 125.000 kr., fordi den udregnes efter værdien af fisken.« Der er blevet taget initiativer fra Bornholms politikere.
En særlig  

 »ønskeseddel« blev udformet til brug for forhandling med regering  

 og Folketing. Ønskesedlen indeholdt bl.a. følgende punkter: Sænkning af  

 statslig trækprocent, sænkning af selskabs- og virksomhedsskat til 22 pct.,  

 fritagelse for realrenteafgift for investeringer fra pensionskasser m.v.,  

 statsligt indskud af 500 mio. kr. i anlægsarbejder, 300 mio. kr. ind i miljø-  

 og energiprojekter samt 200 mio. kr. i forskning og uddannelse.
Den samlede  

 bornholmske ønskeseddel var på 1,25 mia. kr. over 4 år. Ønskesedlen blev  

 medtaget til forhandling med statsministeren den 23. februar 1993. Hvad der  

 kom ud af mødet vides endnu ikke, eftersom regeringens svar blev (også i  

 denne sag) at nedsætte et udvalg.
Erhvervssamordningsminister Mimi Jakobsen  

 fra Centrum-Demokraterne er i spidsen for et udvalg, der skal komme med  

 forslag til bedring af situationen på Bornholm.
Amtsborgmester Knud Andersen opridsede i Bornholmeren den 10. februar 1993  

 de muligheder, der er realistiske med følgende ord: ». . . .  

 skattelettelser er det eneste, der kan stoppe den negative udvikling.  

 Selektive støtteordninger til virksomheder, oplægningsstøtte til fiskerne og  

 lignende hjælp til fiskeindustrien og følgeerhvervene løser ikke  

 grundlæggende Bornholms problemer.
Situationen kan alene ændres ved  

 særskatteordninger . . . . Alt andet er blålys«.
Uanet hvad regeringens udvalg kommer frem til, så var det kedeligt, at  

 statsminister Poul Nyrup Rasmussen (S) med det samme skød skattelettelser i  

 sænk.
Til Berlingske Tidende den 24. februar 1993 udtalte statsministeren, at  

 der ikke kunne blive tale om skattelettelser, eftersom andre kriseramte  

 regioner så også ville kræve skattelettelser.
 Statsministerens negative holdning til realistiske og fornuftige  

 skattelettelser prægede da også humøret hos den bornholmske delegation, der  

 den 23. februar 1993 var til møde med statsministeren.
Efter mødet udtalte amtsborgmester Knud Andersen bl.a. følgende til Ekstra  

 Bladet den 24. februar 1993: »Lige så snart jeg hørte ordet udvalg  

 fortalte jeg dem om min aversioner mod nye planer og nye udvalg . . . . øen  

 får hundrede nye arbejdsløse hver fjortende dag.
Det får selvfølgelig også en  

 ende en dag, vi har jo kun 23.000 arbejdspladser tilbage. . . .
Krisen på Bornholm har også fået kreditforeningerne til at stramme  

 betingelserne for långivning.
Af Det Fri Aktuelt den 23. februar 1993  

 fremgår, at kreditforeningerne i konkrete sager kun har villet yde lån på 25  

 pct. af prisen på et bornholmsk hus mod de normale 80 pct.  

 Kreditforeningernes holdning til långivning på Bornholm er selvfølgelig  

 kritisabel, men løsningen er ikke den, som regeringen foreslår.
Ifølge samme  

 avis vil boligministeren yde statslig garanti for kreditforeningernes lån.  

 Det vil give sig udslag i en fuldstændig grotesk forvridning af forholdene  

 for eksisterende låntagning og nye låntagere med statsgaranti.
Løsningen er,  

 at den samlede økonomi på øen bliver præget af vækst og fremgang.
 Fremskridtspartiet udsendte den 8. februar 1993 følgende pressemeddelelse  

 om forslag til forbedring af situationen på Bornholm:
 Kim Behnke:
 Folketinget skal gøre Bornholm til Østersøens skattefri erhvervscentrum.
 I anledning af Folketingets iver efter at hjælpe Færøerne, fremsætter  

 Fremskridtspartiet nu forslag i Folketinget om at gøre Bornholm til et  

 skattefrit erhvervscentrum for hele Østersøen, siger partiets finansordfører,  

 Kim Behnke.
- Bornholm og Færøerne har mange fælles træk.
Begge steder bor der ca.  

 50.000 mennesker, fiskerierhvervet har været en hovedindtægt, men er nu ved  

 at gå i stå, og arbejdsløsheden er eksplosivt stigende.
Men her slutter  

 ligheden.
For mens Færøerne nu inden for få måneder har modtaget 850 mio. kr.  

 i ekstra bidrag ud over bloktilskud, så har Folketingets flertal kun haft et  

 »udvalg« tilovers for Bornholm, siger Kim Behnke.
Alle er enige om, at Østersøregionen vil blive centralt placeret i de  

 kommende år, og derfor vil Fremskridtspartiet gøre øen til et skattefrit  

 erhvervscentrum for regionen.
I stedet for at lade et andet østersøland løbe  

 med ideen må Folketinget hurtigt vedtage de nødvendige love, således at  

 Bornholm kan blive magnet for nye danske og udenlandske erhvervsvirksomheder.
Skattefrihed for erhvervslivet på Bornholm medfører nok et øjeblikkeligt  

 provenutab.
Men omkostningerne ved passivt at se til, mens et helt samfund  

 bukker under, er langt større, fastslår Kim Behnke.
Reaktionen var prompte på Bornholm.
Af Bornholms Tidende den 10. februar  

 1993 fremgik det således: »Socialdemokratiet på Bornholm støtter  

 Fremskridtspartiets forslag om lavere erhvervsskat på øen.« En del af de politiske forlig fra forsommeren 1992 betød, at personer med  

 indeståender på etableringskonti kan investere disse penge på Bornholm uden  

 skattebetaling.
Har en person opsparet penge på en etableringskonto, er  

 kravet normalt, at personen selv aktivt skal deltage i den virksomhed,  

 pengene investeres i.
Med bornholmerordningen fjernes dette krav.
Resultatet  

 har været imponerende.
Ifølge Børsen fra den 10. marts 1993 kunne Bornholms  

 erhvervschef Carsten Gjessing oplyse, at der er blevet foreslået 30 konkrete  

 projekter, der vil kunne skaffe 200-300 nye job.
Projekterne beløber sig i alt til ca. 370 mio. kr.
Men projektet skal  

 godkendes af EF, og den godkendelse er endnu ikke på plads.
Ifølge de seneste  

 oplysninger er det endda meget tvivlsomt, om ordningen kan EF-godkendes.
De  

 mange gode initiativer strander derfor måske på en manglende EF-godkendelse.
Det forekommer yderst mærkværdigt, at også dette projekt strander på  

 EF-spørgsmålet.
Også de før nævnte erhvervszoner mangler slutgodkendelse fra  

 EF.
Set i forhold til, hvilke projekter der med fuld EF-godkendelse forløber  

 i andre EF-lande, så fristes man til at spørge, om den danske regering og de  

 danske embedsmænd er dygtige nok til at få disse EF-godkendelser hentet  

 hurtigt og problemfrit hjem? Hvis andre EF-lande kan opnå endog meget  

 vidtgående lempelser, mens Danmark ikke kan få simple skattelettelser  

 igennem, så er der noget galt med regeringens indsats - eller noget aldeles  

 grundlæggende galt med det EF-samarbejde, vi er en del af! Folketinget må derfor pålægge regeringen og dens embedsmænd den yderste  

 opmærksomhed og kreativitet, når det gælder notifikation af de lovforslag,  

 der måtte blive resultatet efter vedtagelsen af dette beslutningsforslag.
Bemærkninger til forslagets enkelte punkter Ad 1 Bornholms problemer løses bedst ved at få skabt en kraftig vækst i den  

 private sektor.
Mere eller mindre tilfældige statslige tilskudsordninger  

 giver langt fra den langsigtede virkning, som øen har brug for.  

 Tilskudsordninger og garantier har så endda den bivirkning, at der er tale  

 om, at andre skatteydere må hæfte for projekterne, hvorefter de får  

 økonomiske problemer osv.
Privat vækst vil derimod som en dominoeffekt brede  

 sig til hele øens befolkning og skabe en varig forbedring for hele øens  

 befolkning og dermed indirekte også en forbedring for resten af det danske  

 samfund.
Hvis en vækstzone skal have den fornødne magnetvirkning på erhvervslivet  

 og investorer, skal vækstperioden være afgrænset.
Permanente lempelser m.v.  

 har ikke den hurtige virkning, som en periodeafgrænsning vil have.
En nøje  

 afgrænset vækstperiode med de mange lempelser og forbedringer vil udløse en  

 ketchup-effekt over for de tilbageholdte erhvervsprojektet og  

 investeringsovervejelser.
Når der er valgt en vækstperiode frem til 31. december 1999, skyldes det  

 de allerede vedtagne love vedrørende erhvervszoner.
Det forventes, at et par  

 af øens kommuner også bliver tildelt erhvervszonestatus.
Da  

 erhvervszoneforsøget udløber 31. december 1999 er det mest hensigtsmæssigt,  

 at der vælges samme dato for dette forsøg.
 Findes der tilstrækkelig argumentation for en anden dato, er  

 forslagsstillerne naturligvis parat til at se på den.
Vækstzonens mange fordele og forbedringer skal naturligvis gælde øens  

 nuværende virksomheder såvel som nyetablerede virksomheder.
Hvis det alene  

 gjaldt nyetablerede virksomheder, ville de eksisterende virksomheder meget  

 hurtigt blive udkonkurreret.
Ad 2 Den første betingelse for, at en virksomhed betaler f.eks. selskabsskat,  

 er, at virksomheden har tilstrækkeligt overskud til at skulle betale skat.  

 For bornholmske virksomheder er situationen den, at underskud og konkurser  

 præger det bornholmske erhvervsliv i en sådan grad, at skattebetalingerne af  

 den grund må betegnes som minimale.
 Derfor skal man ved vurderingen af de foreslåede skattelempelser ikke tage  

 det udgangspunkt, at de offentlige kasser får særlige tab - det gør de ikke.  

 Allerede i dag er der manglende indtægter fra bornholmske virksomheder,  

 eftersom deres økonomiske tilstand er kritisk.
 Folketinget har derfor valget mellem følgende to muligheder:
i) at lade stå til og derved ikke få skatteprovenu fra virksomhederne.
Men  

 til gengæld have mange arbejdsløse.
ii) at reducere skattekravet og derved ikke få skatteprovenu fra  

 virksomhederne.
Men til gengæld have flere i arbejde.
 Når skattelempelser giver flere arbejdspladser, skyldes det dels, at  

 nuværende virksomheder sikres lettere mulighed for at overleve, dels at nye  

 virksomheder med nye arbejdspladser vil føle sig tiltrukket af etablering på  

 Bornholm.
 Et ekstra argument for at gøre Bornholm til »skattefri«  

 vækstzone er den kendsgerning, at der fra finsk side i øjeblikket gøres et  

 grundigt forarbejde til ændring af Ålandsøernes skattemæssige status.  

 Eksperter fra engelske kanaløer er tilkaldt.
Baggrunden for de finske overvejelser skal ses i den kendsgerning, at der  

 i disse år gøres mange internationale bestræbelser på at få Østersøen gjort  

 til et særligt centrum for en fremtidig erhvervsudvikling m.v. Ålandsøerne  

 skal være et nyt Jersey.
Uanset hvilket omfang Østersø-planerne får, så vil  

 der blive tiltrukket nye virksomheder, ny handel og nye finansielle behov til  

 Østersøregionen.
Det vil være særdeles beklageligt, om det lykkes finnerne at  

 få disse aktiviteter kanaliseret via Ålandsøerne som følge af en særlig  

 skattestatus.
Dette forslag kan medvirke til at forbedre Bornholms  

 »konkurrencesituation« over for de kommende Østersø-planer.
Listen over de skattelettelser, der er opremset under punkt 2, er alene en  

 ideliste over mulige skattelettelser.
Såfremt et flertal i Folketinget finder  

 fornuft i at gøre listen lidt kortere eller endnu bedre lidt længere, så er  

 forslagsstillerne parat til at forhandle det.
Den 4. marts 1993 skrev Bornholms Tidende: »Afskaf tilskuddene,  

 nedsæt statsskatten og gør oprør mod magtelitens »vi ved  

 bedre«-terror.
Det er borgmester Harald Kjøllers (V) bud på et bedre  

 Bornholm.' Til Bornholms Tidende udtaler tidligere skatteminister Peter Brixtofte (V)  

 i marts 1993: »Lad os derfor fjerne statsskatten i tre år på Bornholm  

 som et eksperiment og se, om vi kan gøre nogle erfaringer, vi kan overføre  

 til resten af landet.
Jeg ved, at der er 100 indvendinger mod at gøre  

 forsøget, men alternativet er, at Bornholm får en ordning med tilskud mig her  

 og tilskud mig der til virksomhederne. . . . Kun lavere skat stiller alle  

 lige i konkurrencen.
De nævnte skatter er alle med omhu valgt, fordi de har et direkte  

 erhvervssigte.
Fjernelse eller reduktion af skatterne vil hver for sig betyde  

 et væsentligt bidrag til bedring af virksomhedernes overlevelsesevne og  

 investorernes lyst til at oprette nye virksomheder.
Ad 3 For mange virksomheder er administrative hindringer og/eller lange  

 administrative behandlingstider en væsentlig hindring for virksomhedernes  

 vækst.
For hvert af de oplistede punkter til lempelser er der en  

 velafbalanceret argumentation.
Det er selvsagt, at de politiske flertal, som  

 har indført de mange reguleringer, har haft et helt klart sigte med  

 reguleringerne.
Forslagsstillerne har været imod hovedparten af  

 reguleringerne.
Det er imidlertid ikke baggrunden for at søge reguleringerne ophævet eller  

 lempet.
Fremskridtspartiet vil derimod anføre, at hvert af punkterne skal ses  

 som bidrag til at lette virksomheders vilkår på Bornholm.
 En evaluering af vækstzonen på Bornholm i vækstperioden, afsluttende i år  

 2000 vil give nyttige bidrag til vurdering af, hvorvidt de nævnte  

 reguleringer fortsat er nødvendige i hele landet.
i) By- og landzonelovgivningen ophæves.
På en ø som Bornholm er der  

 nærmest en komisk opdeling af arealet i by- og landzone.
Bornholm er et  

 lukket ø-samfund, hvor overgangen mellem by og land slet ikke er så  

 definitiv, som lovgivningen gennemtvinger.
Bornholm er trods de relativt få  

 beboere opdelt i såvel kommuner som amtskommune, hvilket i det daglige giver  

 nærmest absurde situationer, når en sag på grund af by- og  

 landzonelovgivningen sendes frem og tilbage mellem de offentlige myndigheder.
Bornholmerne og virksomhederne kunne lempes for mange administrative  

 kvaler ved at ophæve by- og landzonelovgivningen helt.
På Ritzaus Bureau  

 kunne man den 23. februar 1993 læse om, hvorledes turismen på Bornholm kan  

 udstrækkes over hele året.
En hindring for en fornuftig udvikling omkring  

 f.eks. udlejning af nedlagte landejendomme til feriehuse skal søges i by- og  

 landzonelovgivningen.
ii) Kystcirkulærets begrænsninger på etablering i kystnære områder  

 ophæves.
Reglerne i kystcirkulæret om, at der ikke må ske etablering i de  

 kystnære områder kan forekomme nok så urimelige for kyststrækninger i Jylland  

 eller på Sjælland.
Men for øsamfund som Bornholm og endnu mindre øer er der  

 tale om et cirkulære, der i det daglige er til utrolig gene for en fornuftig  

 udvikling.
Bornholm er en turistperle, som har behov for en hurtig, smidig og  

 fremadrettet udvikling langs alle kyststrækninger.
iii) Fredsskovpligten ophæves.
Reglerne vedrørende fredsskovpligt  

 er ofte en lænke omkring udviklingen af nye turistattraktioner.
Et  

 turistområde som Bornholm skal slippe for den begrænsning.
iv) Sommerhusudlejning.
Sommerhusudlejning skal gøres til et helt  

 frit erhverv med mulighed for at udleje uden begrænsninger.
Bornholm gør  

 meget for at fremme den såkaldte helårsturisme.
Hvis disse projekter skal  

 lykkes, må restriktionerne på fri sommerhusudljening ophæves, således at de  

 moderne velisolerede sommerhuse kan udlejes hele året m.v.
Den 3. marts 1993 skrev Bornholms Tidende: »De tyske turister på  

 Bornholm vil bo i feriehuse.
De er alene årsag til fremgang i  

 feriehusovernatningerne . . . . 765.000 af de i alt 967.400  

 feriehusovernatninger på øen skyldes tyske turister.
De købte sidste år  

 215.000 flere overnatninger end i 1991, og det svarer til en stigning på 39,2  

 pct.« v) Campingpladser.
Turismens fremgang sker i disse år på alle  

 områder, men særligt sommerhuse og campingpladser har haft stor og gavnlig  

 fremgang.
Når en campingplads skal etableres og/eller udvides, viser det sig  

 ofte at være ganske svært at få sådanne godkendelser igennem.
Da turister  

 ikke går forgæves mange gange, må en campingpladsejer eller en kommende  

 campingpladsejer have en hurtig og smidig behandling af ansøgninger om  

 etableringer eller udvidelser.
vi) Pensionater.
Pensionater er trods det lidt gammeldags udtryk en  

 god og billig ferieform, som mange gerne benytter.
Imidlertid er der ikke  

 mange, der udbyder pensionatsophold.
Det skyldes fortrinsvis de mange regler  

 og besværligheder, som pensionatholderen løber ind i ved etablering og drift.  

 Da den bornholmske natur ikke kan holde til uendelige sommerhusetableringer  

 eller hotelhøjhuse, er pensionatsvirksomhed i private huse et godt supplement  

 til sikring af flere sengepladser i turistsæsonen.
vii) Værelsesudlejning.
Med samme argumentation som ved pensionater  

 kan der være familier eller andre boligejere, som har et enkelt værelse eller  

 to tilovers for udlejning til turister.
De mange besværligheder,  

 værelsesudlejere mødes med, skal afskaffes og erstattes af en egentlig ret  

 til frit at udleje værelser.
Hotellerne skal ikke være kede af den lempelse,  

 eftersom et større marked bringer flere kunder til øen.
viii) Hoteldrift.
Hoteller på Bornholm oplever som mange andre  

 steder, at lovgivningen er alt for restriktiv.
Besværligheder med etablering,  

 udvidelse og drift gør det til en alt for bureaukratisk oplevelse at være  

 hotelejer.
Et friere regelsæt for hoteldrift vil være incitament for  

 etablering af nye hoteller såvel som lempelse af konsolideringsmuligheden og  

 udvidelsesmuligheden for eksisterende hoteller.
Den 5. marts 1993 skrev Bornholms Tidende: »Hotel Fredensborgs  

 byggeplan smuldrer . . . . Hotel Fredensborgs planer om at udvide er ved at  

 smuldre . . . . En ny lokalplan for Hotel Fredensborg er hotellets eneste  

 mulighed for at udvide, og hotelejer Birte Jensen mener, at politikerne bør  

 være erhvervsvenlige i sagen.« ix) Lukkeloven.
Lukkeloven er til gene for mange  

 forretningsdrivende såvel som for mange kunder.
Retten til frit at kunne  

 handle, når sælger og køber ønsker at mødes burde være en selvfølge.  

 Imidlertid vælger flertallet af Folketingets partier fortsat at have en dybt  

 konservativ, puritansk holdning til et frit marked med frie åbningstider.  

 Særlig generende er lukkeloven i turistområder, eftersom turister bruger  

 butiksbesøg til en del af ferieoplevelsen og ikke bare til indkøb af daglige  

 fornødenheder.
Bornholm kan som et led i vækstzonen fritages for overholdelse  

 af lukkeloven.
Den 5. marts 1993 skrev Bornholms Tidende: »Borgmester Birthe  

 Juel-Jensen (V) er så godt som sikker på, at Aakirkeby Kommune taber sagen,  

 som er anlagt af HK og handler om grønne butikstider . . . . Grønne områder  

 giver forretninger tilladelse til at holde åbent uden for normal åbningstid,  

 og i mange egne af Danmark har man haft dette udvidede serviceniveau for de  

 lokale beboere og turister.
Det er efter Birthe Juel-Jensens mening godt for  

 svage områder som netop Bornholm. . . I 1991 forsøgte kommunen igen at gøre  

 Aakirkeby til grønt område, fordi der var lavet om på loven, og det førte  

 altså til sagsanlæg fra HK.« x) Varmeforsyningsloven.
Over alt i landet giver  

 varmeforsyningslovens bestemmelser om kommunal adgang til at tvangstilslutte  

 forbrugere anledning til økonomiske problemer og hovedrystende opgivenhed.  

 Kollektiv energiforsyning kan have mange fordele; disse fordele burde være så  

 indlysende, at forbrugerne frivilligt lader sig tilslutte.
 Tvangstilslutningen er ofte forbundet med store regninger til forbrugeren.  

 I en krisesituation som den, Bornholm oplever, er der ingen grund til, at  

 varmeforsyningslovens tvangsbestemmelser skal være anledning til, at  

 virksomheder får økonomiske problemer, eller at private husstande får  

 privatøkonomien udhulet yderligere.
Den 29. juli 1992 skrev Bornholms Tidende: »600 husejere - eller  

 omkring hver femte husstand - har på nuværende tidspunkt meddelt, at de ikke  

 mener sig omfattet af pligten til at blive tilsluttet fjernvarmenettet . . .  

 . Rønne Byråd principbesluttede for kort tid siden, at der skal være  

 tilslutningspligt til fjernvarme . . . .« Den 31. juli 1992 skrev Bornholms Tidende: »Omkring 3.000 husejere  

 har for nylig fået besked om, at de kan forvente at blive tvangstilsluttet  

 fjernvarme, når byrådet endelig vedtager tilslutningspligten.« Den 3. december 1992 skrev Børsen: ». . . . i en række grelle  

 eksempler, hvor tvang har påført virksomheder negativ økonomisk effekt,  

 prisstigninger på energiforbruget på henimod 800 pct. - i mange tilfælde uden  

 energimæssig gevinst.« Den 8. marts 1993 skrev ugemagasinet Industrien: »mange virksomheder  

 har klaget til Gas- og Varmeprisudvalget over, at de påføres urimelige ekstra  

 udgifter til energi.
En enkelt virksomhed blev ramt af en stigning på 750  

 pct.« Den 3. marts 1993 skrev Bornholms Tidende: »Rønne Kommune har fundet  

 en løsning på, hvordan kommende kunder kan få penge til at slutte sig til  

 fjervarmenettet.
Varmeforsyningen køber intallationen og lejer den så ud til  

 kunden, der til gengæld betaler en højere pris for varmen . . . . Byrådet har  

 følt sig forpligtet til at hjælpe den række boligejere, som efter indførelsen  

 af fjernvarme er kommet i klemme.
Kommunen har søgt med lys og lygte efter en  

 kreativ løsning . . . Først ville kommunen yde lånegaranti til de kommende  

 kunder, men det satte Tilsynsrådet en stopper for.
Nu er der dukket en  

 tilsyneladende brugbar model op . . . .« Den 6. marts 1993 skrev Bornholms Tidende: »Træfyr-ejerne skal nu  

 tvinges på fjernvarme . . . . Rønne Kommune har givet samtlige af de husejere  

 i Rønne, der opvarmer deres bolig med træfyr, besked på at slutte sig til  

 fjernvarme . . . .« xi) Forbud mod fri elanvendelse.
Folketinget har lagt snævre  

 begrænsninger på den frie anvendelse af el i opvarmningsøjemed.
Disse  

 begrænsninger på frit at kunne anvende el til boligopvarmning m.v. har deres  

 baggrund i, at samme flertal ønsker at stimulere forbrugerne til hellere at  

 vælge kollektiv energiforsyning.
Når en ophævelse af forbudene mod fri  

 anvendelse af el er medtaget, skyldes det et ønske om, at denne nye  

 vækstpolitik for Bornholm skal kunne gå hurtigt.
Bygning af nye feriehuse,  

 indretning af ferielejligheder, indretning af værelser til udlejning,  

 nybygning af hoteller osv. er noget, som gerne skal gå hurtigt.
Særligt når  

 det gælder udvidelser og forbedringer af eksisterende ejendomme samt  

 nyindretninger, er elvarme den hurtigste og billigste løsning.
I stedet for  

 at afvente udbygninger af fjernvarmeforsyning eller lignende vil brug af  

 elvarme kunne sikre en hurtig indretning og dermed en hurtig udvidelse af  

 turistkapaciteten.
Ad 4 For en virksomhed kan et hurtigt nej oftere være mere værd end et  

 langtrukket ja.
For en erhvervsvirksomhed er offentlige ekspeditionstider på  

 1, 2 eller 3 år direkte ødelæggende for virksomhedens vækstpotentiale.
Et  

 hurtigt nej er mere værd, fordi virksomheden da kan omdisponere.
Ved at  

 trække sagerne over meget lang tid, bliver virksomheden fastlåst i uvished.
Som et bidrag fra de offentlige forvaltningsmyndigheder til afhjælpning af  

 krisen på Bornholm skal der derfor indføres en maksimal ekspeditionstid på 60  

 dage.
Ekspeditionsgarantien gør, at virksomhederne får en sikkerhed for  

 relativt hurtige afgørelser.
Sager, der kan afgøres hurtigere, hilses  

 velkomne, mens overskridelse af de 60 dage kun skal ske i absolut få  

 tilfælde.
 Såfremt der kan argumenteres for et andet dageantal end de foreslåede 60,  

 er forslagsstillerne rede til at se på det med velvilje.
