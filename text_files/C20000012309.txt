Cirkulæreskrivelse om Rigspolitiets  

 forelæggelse for Udlændingestyrelsen af sager om  

 opholdstilladelse på grund af udsendelseshindringer, jf.  

 udlændingelovens § 9, stk. 2, nr. 4 (til Rigspolitichefen) 1. Baggrund Ved lov nr. 473 af 1. juli 1998 om ændring af  

 udlændingeloven og straffeloven (Tidsubegrænset  

 opholdstilladelse, asyl, familiesammenføring og udvisning m.v.) blev  

 udlændingelovens § 9, stk. 2, nr. 4, ændret.
 Der kan herefter efter ansøgning gives  

 opholdstilladelse til udlændinge, hvis ganske særlige grunde i  

 øvrigt taler derfor, herunder at udsendelse, jf. § 30, ikke har  

 været mulig i mindst 18 måneder.
 På denne baggrund og i medfør af  

 udlændingelovens § 30, stk. 2, 2. pkt., jf.  

 lovbekendtgørelse nr. 539 af 26. juni 1999, fastsættes nedenfor  

 nærmere retningslinjer for Rigspolitiets forelæggelse for  

 Udlændingestyrelsen af sager om opholdstilladelse på grund af  

 udsendelseshindringer, jf. udlændingelovens § 9, stk. 2, nr.  

 4, som affattet ved lov nr. 473 af 1. juli 1998.
2. Rigspolitiets forelæggelse af sager for  

 Udlændingestyrelsen Efter de forarbejder, der knytter sig til ændringen  

 af udlændingelovens § 9, stk. 2, nr. 4, ved lov nr. 473 af 1.  

 juli 1998, skal Rigspolitiet forelægge de sager for  

 Udlændingestyrelsen, hvor der er forløbet mindst 18  

 måneder efter udløbet af den seneste udrejsefrist, og hvor  

 udsendelse efter politiets vurdering må anses for udsigtsløs.  

 Forelæggelsen sker med henblik på Udlændingestyrelsens  

 vurdering af, om den pågældende udlænding skal meddeles  

 opholdstilladelse efter § 9, stk. 2, nr. 4.
 Rigspolitiets forelæggelse for  

 Udlændingestyrelsen skal ske i alle sager, snarest efter at der er  

 forløbet 18 måneder fra udløbet af den udrejsefrist, som  

 blev fastsat i forbindelse med et endeligt afslag på asyl efter  

 udlændingelovens § 7 eller et eventuelt umiddelbart  

 efterfølgende afslag på humanitær opholdstilladelse efter  

 udlændingelovens § 9, stk. 2, nr. 2.
Fremgår det af sagens akter eller af  

 Udlændingeregistret, at udlændingemyndighederne i forbindelse med  

 en ansøgning om opholdstilladelse på et andet grundlag end asyl  

 undtagelsesvis har udsat udrejsefristen i en periode og herefter fastsat en  

 ny udrejsefrist, skal Rigspolitiet anføre dette i forbindelse med den  

 forelæggelse for Udlændingestyrelsen, der sker, snarest efter at  

 der er forløbet 18 måneder fra den udrejsefrist, der blev  

 fastsat i forbindelse med et endeligt afslag på asyl eller et eventuelt  

 umiddelbart efterfølgende afslag på humanitær  

 opholdstilladelse.
Rigspolitiet skal i sådanne tilfælde efter  

 konkret anmodning fra Udlændingestyrelsen herom på ny  

 forelægge sagen for Udlændingestyrelsen, snarest efter at der er  

 forløbet 18 måneder fra udløbet af den seneste  

 udrejsefrist.
 Rigspolitiets forelæggelse for  

 Udlændingestyrelsen skal ske i alle de nævnte sager, uanset om  

 udlændingen har undladt at medvirke ved  

 udsendelsesbestræbelserne.
I forbindelse med forelæggelsen skal Rigspolitiet  

 redegøre for de hidtidige udsendelsesbestræbelser, herunder for  

 om det har været muligt for udlændingen at udrejse frivilligt, om  

 udlændingen i så fald aktivt har søgt at udnytte en  

 sådan mulighed for frivillig udrejse, om udlændingen har  

 underskrevet "erklæringen om medvirken til udsendelse af  

 Danmark", om udlændingen reelt har medvirket til udsendelsen, og  

 om denne reelle medvirken har været konstant siden udløbet af  

 udrejsefristen.
Rigspolitiet kan i den forbindelse henvise til vedlagte  

 kopier af udsendelsessagens akter.
 Redegørelsen skal endvidere indeholde Rigspolitiets  

 vurdering af de fremtidige udsendelsesmuligheder, herunder om udsendelse for  

 tiden må anses for udsigtsløs.
 Sker der efter forelæggelsen relevante  

 ændringer i de oplysninger, som har betydning for  

 Udlændingestyrelsens afgørelse efter udlændingelovens  

 § 9, stk. 2, nr. 4, skal Rigspolitiet snarest underrette  

 Udlændingestyrelsen herom.
3. Anvendelsesområde Udlændingelovens § 9, stk. 2, nr. 4, som  

 affattet ved lov nr. 473 af 1. juli 1998, finder ikke anvendelse på  

 udlændinge, der inden lovens ikrafttræden den 3. juli 1998 har  

 indgivet ansøgning om opholdstilladelse, jf. herved denne lovs  

 § 4, stk. 4. En ansøgning om opholdstilladelse på  

 grund af udsendelseshindringer efter afslag på asyl anses for indgivet  

 i forbindelse med ansøgningen om asyl.
 Cirkulæreskrivelsen finder således anvendelse  

 fra dags dato med virkning for udlændinge, der den 3. juli 1998 eller  

 senere indgiver ansøgning om asyl i Danmark.
 Udlændinge, der har indgivet ansøgning om  

 asyl inden lovens ikrafttræden den 3. juli 1998 og eventuelt er meddelt  

 opholdstilladelse efter udlændingelovens § 9, stk. 2, nr. 4,  

 på grund af udsendelseshindringer, og hvis opholdstilladelse  

 søges forlænget eller er meddelt på ny efter lovens  

 ikrafttræden, behandles fortsat efter de retningslinjer, der er  

 fastlagt i Indenrigsministeriets brev af 15. maj 1995 til Rigspolitichefen,  

 Direktoratet for Udlændinge (nu Udlændingestyrelsen) og  

 Udenrigsministeriet.
 Har udlændingen første gang indgivet  

 ansøgning om asyl inden den 3. juli 1998, og ansøger den  

 pågældende herefter under sit ophold her i landet om genoptagelse  

 af sin asylsag den 3. juli 1998 eller derefter, behandles den  

 pågældende fortsat efter de tidligere regler, idet  

 genoptagelsesansøgningen ikke betragtes som en ny ansøgning om  

 asyl.
 En udlænding, der har indgivet ansøgning om  

 asyl inden den 3. juli 1998, og som udrejser af landet og siden indrejser  

 på ny for den 3. juli 1998 eller derefter at indgive en ny  

 ansøgning om asyl, vil derimod blive behandlet efter de nye  

 regler.
 Tidligere ansøgning om og eventuel meddelelse af  

 opholdstilladelse på andet grundlag (familiesammenføring m.v.)  

 har ikke betydning for spørgsmålet om, hvorvidt afgørelse  

 om meddelelse af opholdstilladelse efter udlændingelovens § 9,  

 stk. 2, nr. 4, på grund af udsendelseshindringer skal  

 træffes efter de nye eller de tidligere regler.
