1. Ved lov nr. 270 er med virkning fra den 1. juli  

 1975 gennemført regler om betinget frakendelse af førerret til motordrevet  

 køretøj.
Disse regler gælder kun frakendelse som følge af uforsvarlig kørsel,  

 ikke ved frakendelse som følge af spirituskørsel.
2. Det tidligere kriterium i færdselslovens § 70, stk.  

 1, 1. led: kørsel »på groft uforsvarlig måde« erstattes af det  

 kriterium, der beskrives i § 70 a, stk. 1, nr. 1. Denne formulering tager  

 sigte på at dække samme område, som efter praksis har ført til frakendelse  

 efter reglen i § 70, stk. 1, 1. led.
Baggrunden for ændringen er, at det  

 ordvalg, der nu anvendes, på en mere dækkende måde giver udtryk for den  

 standard, som er lagt til grund i retspraksis, end karakteristikken  

 »groft uforsvarlig måde«.
3. Medens kriteriet for frakendelse således i  

 princippet tilsigtes opretholdt, ændrer loven indholdet af  

 frakendelsessanktionen.
Frakendelse efter denne regel sker som hovedregel i  

 form af en betinget frakendelse, der ikke umiddelbart medfører ophør af  

 førerretten, men for at bevare førerretten skal den dømte inden en af  

 politiet fastsat frist bestå en orienterende køreprøve, jfr. § 18 a, stk. 2.
4. Kriteriet i § 70, stk. 1, 2. led om frakendelse som  

 følge af beskaffenheden af den aktuelle kørsel i forbindelse med hvad der  

 iøvrigt er oplyst om den pågældendes forhold som fører af motorkøretøj er  

 ændret, jfr. § 70 a, stk. 1, nr. 2, således at det ikke længere kræves, at  

 det af hensyn til færdselssikkerheden skal findes »betænkeligt af hensyn  

 til færdselssikkerheden«, at han fører motordrevet køretøj.
Denne  

 ændring står i forbindelse med, at frakendelse nu sker som betinget  

 frakendelse.
Som følge af ændringen vil det være muligt i videre omfang end  

 hidtil at nedlægge påstand om frakendelse efter denne regel, således at  

 betinget frakendelse anvendes som en advarsel til førere, som gennem en række  

 færdselsovertrædelser har demonstreret en manglende vilje eller evne til at  

 iagttage deres pligter overfor andre vejfarende.
 5. Bortset fra spirituskørsel sker frakendelse i form  

 af ubetinget frakendelse kun i gentagelsestilfælde (§ 70 a, stk. 2, nr. 2 og  

 3) eller når betingelserne i § 70 a, stk. 2, nr. 1 er opfyldt.
Med hensyn til gentagelsestilfælde fremgår det af formuleringen, at  

 frakendelse som følge af spirituskørsel ikke har gentagelsesvirkning for  

 frakendelsesreaktionen i anledning af uforsvarlig kørsel.
Medmindre  

 betingelserne for ubetinget frakendelse efter § 70 a, stk. 2, nr. 1 er  

 opfyldt, sker frakendelsen i sådanne tilfælde som betinget frakendelse også  

 selvom forholdet begås, medens en frakendelse som følge af spirituskørsel  

 løber.
Kriteriet for ubetinget frakendelse udenfor gentagelsestilfælde omfatter  

 kun et meget begrænset udsnit af de situationer, der hidtil har ført til  

 frakendelse efter reglen i § 70, stk. 1 om frakendelse på grund af groft  

 uforsvarlig kørsel.
Den omfatter således ikke i almindelighed kørsel, hvor  

 førerens kapacitet er nedsat som følge af træthed eller medicinindtagelse; i  

 sådanne tilfælde sker frakendelse fremtidig som betinget frakendelse.  

 Kriteriet omfatter foruden forsætlig påkørsel navnlig kørsel, der retter sig  

 imod at forulempe eller bringe en anden trafikant i fare (chikanekørsel),  

 hasarderet kørsel, f.eks. for at unddrage sig forfølgning, hård og pågående  

 kørsel, der fører til skadeforvoldelse eller forulempelse af eller  

 fremkaldelse af fare for andre trafikanter, og som udføres med bevidsthed om,  

 at den fører til forulempelse eller farefremkaldelse.
Chancekørsel, der karakteriseres ved, at føreren ligesom i de foregående  

 tilfælde har indset faren, men i modsætning til disse kører i tillid til, at  

 faren ikke virkeliggøres, og altså ikke »tager risikoen med i  

 købet«, kan ikke i almindelighed anses som omfattet af kriteriet, men  

 grovere tilfælde af chancekørsel, herunder navnlig vedvarende chanceprægede  

 kørselsforløb, hvor der evt. foreligger en kombination af flere risici, vil  

 kunne karakteriseres som kørsel på særlig hensynsløs måde.
Det samme vil  

 gælde grovere former for kapkørsel, flokkørsel og lignende  

 »chockkørsel«, og kriteriet vil efter forarbejderne også omfatte  

 kørsel med køretøjer uden eller med meget betydelig nedsat bremse eller  

 styreevne eller andre mangler, der kan føre til nærliggende risiko for andre  

 trafikanter, når risikoen har stået eller måtte stå føreren klart.
 Sager, hvor der kan være spørgsmål om at nedlægge påstand om ubetinget  

 frakendelse i medfør af denne bestemmelse, bedes forelagt for mig gennem  

 vedkommende statsadvokat inden tiltalerejsningen.
 6. Bestemmelsen i § 70, stk. 10 om  

 frakendelsesbegrundende kørsel begået i udlandet, er udgået med henvisning  

 til, at straffelovens § 11 indeholder fornøden hjemmel til en selvstændig  

 frakendelsessag her i landet.
 Per Lindegaard.
