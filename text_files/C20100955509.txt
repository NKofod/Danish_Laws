Cirkulære om jubilæumsgratiale til ansatte ved selvejende og selvstændige institutioner under Undervisningsministeriet bortset fra frie grundskoler og frie kostskoler (Til selvejende og selvstændige institutioner under Undervisningsministeriet bortset fra frie grundskoler og frie kostskoler) I tilslutning til bestemmelserne i Finansministeriets cirkulære af 28. oktober 2009 (Perst. nr. 058-09) om jubilæumsgratiale til ansatte i staten, herunder punkt 2, 3. afsnit, 3. pkt., fastsættes følgende bestemmelser om ydelse af jubilæumsgratiale til ansatte ved selvejende og selvstændige institutioner under Undervisningsministeriet bortset fra frie grundskoler og frie kostskoler:
 § 1. Jubilæumsgratiale gives ved 25, 40 og 50 års tjeneste efter reglerne nedenfor.
Stk. 2. I forbindelse med jubilæet kan udstedes et diplom underskrevet af vedkommende institutions leder.
Diplomets udseende og indhold bestemmes af den enkelte institution.
Stk. 3. Gratiale og diplom gives kun til ansatte, der har udført tilfredsstillende tjeneste.
Afgørelse af, om gratiale og diplom skal gives, træffes af vedkommende institutions leder.
 § 2. Jubilæumsgratiale udgør pr. 1. april 1989 efter Finansministeriets cirkulære af 28. december 1989 (APD nr. 127/89) 4.000 kr. ved 25 års tjeneste, 5.000 kr. ved 40 års tjeneste og 6.000 kr. ved 50 års tjeneste uanset beskæftigelsesgrad og reguleres, jf. nedenfor.
 Stk. 2. Gratialerne udgør pr. 1. april 2010:
 Stk. 3. Gratialerne reguleres hvert andet år pr. 1. april, næste gang pr. 1. april 2011 med en procent svarende til udviklingen i den forløbne 2-års periode i lønnen på skalatrin 26, stedtillægssats 3. Finansministeriet udsender meddelelse om regulering af gratialesatserne.
Stk. 4. Jubilæumsancienniteten regnes fra den første ansættelse ved en selvejende eller selvstændig institution.
Er der sket afbrydelse af tjenesten, sammenlægges ansættelsesperioderne.
Stk. 5. Ved opgørelsen af jubilæumsancienniteten medregnes feriedage og sygedage under ansættelsen.
Endvidere medregnes fravær på grund af militærtjeneste, hvis den pågældende på tidspunktet for aftjening af værnepligt var ansat ved en selvejende eller selvstændig institution.
 Stk. 6. Rådighedsløns- og ventepengeperioder medregnes kun i jubilæumsancienniteten, hvis der i umiddelbar forlængelse af perioden sker genansættelse ved en selvejende eller selvstændig institution.
Stk. 7. Den tid, hvori en ansat har tjenestefrihed uden løn, medregnes ikke i jubilæumsancienniteten, medmindre vedkommende i tjenestefrihedsperioden har været ansat ved en selvejende eller selvstændig institution, eller tjenestefriheden i øvrigt medregnes i lønancienniteten.
Perioder med tjenestefrihed med løn medregnes i jubilæumsancienniteten.
Stk. 8. Beskæftigelse i statslige institutioner og virksomheder samt i folkekirken medregnes i jubilæumsancienniteten.
Endvidere medregnes beskæftigelse i folkeskolen forud for den 1. april 1993. Beskæftigelsen medregnes efter de for disse ansættelsesområder gældende regler.
 Stk. 9. Med virkning fra den 1. april 2008 medregnes tjeneste efter det fyldte 70. år ved opgørelse af jubilæumsancienniteten.
Stk. 10. Jubilæumsancienniteten opgøres af institutionen.
Hvis denne ikke er i besiddelse af nøjagtige oplysninger om tidspunktet for første ansættelse eller om varigheden af tidligere beskæftigelsesperioder, fastsættes ancienniteten på grundlag af de for institutionen foreliggende oplysninger.
 § 3. Som jubilæumsdag regnes den dag, hvor den ansatte har gjort henholdsvis 25, 40 og 50 års tjeneste, der efter dette cirkulære kan medregnes i jubilæumsancienniteten.
 § 4. Der gives den ansatte en fridag med løn i anledning af jubilæet.
 § 5. Udgiften til jubilæumsgratiale afholdes af institutionens bevillinger.
§ 6. Ved selvejende institutioner omfattet af lov om professionshøjskoler for videregående uddannelser, lov om Centre for Videregående Uddannelse og andre selvejende institutioner for videregående uddannelse m.v., lov om institutioner for erhvervsrettet uddannelse, lov om institutioner for almengymnasiale uddannelser og almen voksenuddannelse m.v., lov om private gymnasieskoler, studenterkurser og kurser til højere forberedelseseksamen (hf-kurser) eller lov om produktionsskoler og ved selvstændige institutioner omfattet af lov om erhvervsakademier for videregående uddannelser medregnes beskæftigelse ved de af de nævnte lovgivninger omfattede institutioner i jubilæumsancienniteten.
Med virkning fra den 1. april 2010 gælder dette uanset skift fra en institutionstype til en anden.
 § 7. For så vidt angår ansatte, der pr. 1. januar 2007 i forbindelse med kommunalreformen er overgået til ansættelse ved en selvejende institution under Undervisningsministeriet, videreføres jubilæumsancienniteten fra (amts)kommunen, således som denne er fastsat af den hidtidige ansættelsesmyndighed.
 § 8. Dette cirkulære træder i kraft den 15. oktober 2010 og har virkning fra den 1. april 2010, medmindre andet er anført.
 Stk. 2. Samtidig ophæves Undervisningsministeriets cirkulære af 9. juli 2007 om jubilæumsgratiale til personale ved selvejende institutioner under Undervisningsministeriet bortset fra frie grundskoler og frie kostskoler.
 Stk. 3. Hidtidig optjent jubilæumsanciennitet opgøres efter de før den 1. april 2010 gældende regler og tillægges den anciennitet, der opnås i henhold til dette cirkulære.
