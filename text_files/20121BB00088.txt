Fremsat den 02. april 2013 af Stine Brix (EL), Rosa Lund (EL), og Pernille Skipper (EL) Forslag til folketingsbeslutning om SU for studerende med handicap og kroniske sygdomme Folketinget opfordrer regeringen til at tage hensyn til studerende, som på grund af handicap eller kronisk sygdom ikke kan klare et studie i normalt tempo og på normeret tid, i udformningen af et kommende SU-system.
 Hvis en studerende på en videregående uddannelse ikke kan klare et fuldt skema på grund af handicap eller kronisk sygdom, skal det være muligt at få dispensation fra et eventuelt krav om at studere på fuld tid og krav om at tage 30 ECTS-point pr. semester for at være SU-berettiget.
 Hvis studerende er blevet forsinket på deres videregående uddannelse på grund af et handicap eller en kronisk sygdom, skal det fremover være muligt at få flere SU-klip til færdiggørelse af uddannelsen.
Bemærkninger til forslaget Nogle unge med handicap eller kronisk sygdom kan gennemføre uddannelse og job på ordinære vilkår.
Men andre har ikke en arbejdsevne, som svarer til fuld tid, f.eks. fordi deres handicap eller sygdom er udtrættende eller tidskrævende, betyder sygeperioder eller gør, at de læser og skriver langsommere end den gennemsnitlige studerende.
Hvis man sover 16 timer i døgnet eller er 3 timer om at stå op, er der mindre tid tilovers til studiet.
Og hvis man skal klikke på hvert eneste bogstav med musen på et skærmtastatur, tager det meget lang tid at skrive en rapport.
For mange af disse unge er et fleksjob åbenlyst fremtidsmuligheden, og derfor er det godt, at fleksjob findes  regeringens reform af fleksjob og førtidspension lægger endda vægt på, at også folk med helt ned til 2 timers ugentlig arbejdsevne  skal kunne få fleksjob.
 Disse menneskers begrænsninger gælder imidlertid ofte også, når de studerer, og det skal der tages højde for.
I dag klarer en del studerende med nedsat arbejdsevne sig igennem ved at studere på deltid og f.eks. tage 20 ECTS-point pr. semester.
Det forlænger studiet en smule, hvilket hidtil har været muligt via det ekstra års SU.
I regeringens udspil til en SU-reform forsvinder denne fleksibilitet, idet det ekstra studieår halveres, for man højst må være 6 måneder forsinket og skal tage 30 ECTS-point pr. semester.
For en del studerende med nedsat arbejdsevne bliver det simpelthen umuligt at gennemføre en videregående uddannelse på de vilkår.
Dette går ud over en gruppe, der i forvejen er udsat i uddannelsessystemet.
Kun 56 pct. af alle elever med handicap tager en ungdomsuddannelse, mens tallet for elever uden handicap er 75 pct. (Kilde: Uddannelsesresultater og -mønstre for børn og unge med handicap, Capacent (for Undervisningsministeriet) 2009).
Samtidig er uddannelse særlig afgørende for, om netop mennesker med handicap siden finder beskæftigelse.
Ifølge en SFI-undersøgelse blandt danskere med handicap fik 15 pct. ufaglærte tildelt førtidspension, mens tallet for dem med en videregående uddannelse kun var 4,8 pct. (Kilde: Personer med handicap.
Helbred, beskæftigelse og førtidspension 1995-2008, SFI-Det Nationale Forskningscenter for Velfærd 2009).
 Hvis det skal lykkes at få unge med handicap i job, skal vi altså satse massivt på tilgængelighed til uddannelse.
En række vigtige skridt på vejen er taget.
Studerende med handicap kan få handicaptillæg til SUen som kompensation for, at de ofte har svært ved at supplere indtægten med et studiejob.
Der kan også søges om  specialpædagogisk støtte (SPS) i form af f.eks. læsestativer eller pensum på lydbånd.
Men ingen af delene hjælper i den situation, hvor man på grund af nedsat studieevne er længere tid om at gennemføre.
Revalidering, der egentlig er tiltænkt mennesker, som har været på arbejdsmarkedet og skal tilbage igen efter f.eks. en ulykke, er ikke et hensigtsmæssigt alternativ til unge, der fra starten har et handicap eller en kronisk sygdom.
Dels tager det ofte meget lang tid at få bevilget revalidering, hvilket forsinker studiestarten.
Dels skal kommunen vurdere studievalget og den studerende på alle ledder og kanter, hvis der gives revalidering i stedet for SU, hvor alle andre unge frit kan vælge studie.
Endelig er revalidering dyrere.
Det er i dag  og ifølge regeringens reformudspil også i fremtiden  muligt at få dispensation fra aktivitets- og eksamenskrav og ved forsinkelser, hvis de skyldes akut sygdom eller dødsfald i familien.
I disse tilfælde kan der tildeles ekstra SU-klip.
Det er rigtig godt, men hjælper ikke de studerende, som forsinkes på grund af handicap eller kronisk sygdom.
De skal derfor tænkes med i dispensationsordningen.
Skriftlig fremsættelse Stine Brix (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om SU for studerende med handicap og kroniske sygdomme.
(Beslutningsforslag nr.
B 88) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
