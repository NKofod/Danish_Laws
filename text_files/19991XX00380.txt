Skriftlig fremsættelse (16. marts 2000) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til lov om stormflod og stormfald.
(Lovforslag nr.
L 224).
 Baggrunden for lovforslaget er orkanen, der den 3.-4.  

 december 1999 anrettede store skader på skovene.
Formålet med lovforslaget er at opbygge et system,  

 hvorefter der fremover i lignende situationer dels kan udbetales en  

 sumerstatning via en forsikring, dels til fredskove ydes et tilskud fra  

 stormflodsordningen.
Hermed sikres det, at private skovejere kan rydde op og  

 foretage en robust gentilplantning af skovene.
 Stormflodsordningen (fremover dækkende stormflod og  

 stormfald) er valgt, fordi stormfaldsordningen på en række  

 områder vil have lighedspunkter med den nuværende  

 stormflodsordning.
Forslaget bygger på, at de private ejere af fredskov  

 i lighed med andre erhvervsdrivende skal tegne en forsikring mod stormskader.  

 På den måde kombineres offentlig støtte med en privat  

 forsikringsordning.
Forsikringen gøres lovpligtig for  

 fredskovspligtige skove over 5 ha for at sikre en tilstrækkelig volumen  

 i ordningen.
Med henblik på at lave en »enhedspræmie«,  

 således at alle skovejere betaler det samme beløb pr. ha, vil  

 der blive gennemført et udbud af den samlede forsikringsordning.
Der  

 vil i denne forbindelse blive søgt tilvejebragt den billigste  

 forsikring, der opfylder de i loven anførte kriterier; endvidere vil  

 mulighederne for tegning af en (frivillig) tillægsforsikring blive  

 undersøgt.
Den kombinerede Stormflods- og stormfaldspulje skal  

 finansiere tilskud til dækning af meromkostninger ved gentilplantning  

 med robust skov i forbindelse med stormfaldet den 3.-4. december 1999 -  

 herunder også stormfaldet den 28.-29. januar 2000 - samt ved fremtidige  

 hændelser, når der er tale om omfattende stormfald - i en  

 landsdel eller på landsbasis.
Tilskuddene herunder omkostninger til  

 lagring af træ fra statsskovene i forbindelse med stormene i december  

 og januar finansieres af stormflodspuljen med ca. 350 mio. kr.
Med henblik  

 på at generere en kapital af passende størrelse i den  

 kombinerede pulje foreslås det, at brandforsikringsafgiften  

 forhøjes fra 10 til 20 kr.
Statens tilskud til genopbygning af de  

 private skove skal notificeres over for Europa-Kommissionen.
Med lovforslaget skabes endvidere mulighed for at forbedre  

 det eksisterende målernet til stormflodsvarsling samt mulighed for at  

 forbedre det grundlag, hvorpå Stormflodsrådet træffer sine  

 beslutninger om erstatning.
Det foreslås, at der bliver mulighed for af  

 Stormflods- og stormfaldspuljen at afholde de udgifter, der er  

 nødvendige for etablering af nye vandstandsmålere.
Endvidere  

 afholdes de udgifter, der i Danmarks Meteorologiske Institut og  

 Kystinspektoratet er forbundet med varsling af stormflod i det danske  

 område.
Det skal nævnes, at det har været overvejet at  

 medtage frugtplantager under ordningen.
Det har imidlertid ikke vist sig  

 muligt at finde en forsikringsmæssig løsning på dette  

 område, hvorfor denne problemstilling må løses på  

 anden vis.
 Med disse bemærkninger og idet  

 jeg i øvrigt henviser til lovforslaget og bemærkningerne til  

 dette, skal jeg anbefale forslaget til det høje Tings velvillige  

 behandling.
