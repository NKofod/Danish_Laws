 I henhold til § 31, stk. 2, i Justitsministeriets bekendtgørelse af 21.  

 juni 1973 om fuldbyrdelse af frihedsstraf fastsættes følgende regler om  

 anvendelse af observationscelle, sikringscelle, fiksering mv.
I Observationscelle § 1 .  Anbringelse i observationscelle kan kun finde  

 sted, såfremt 1. det skønnes påkrævet for at hindre hærværk, 2. afgørende hensyn til opretholdelse af ro og  

 sikkerhed i institutionen kræver det, eller 3. der skønnes at være behov for særlig observation.
 § 2 .  Bestemmelse om anvendelse af observationscelle  

 træffes af anstaltslederen/arrestforvareren eller den, han bemyndiger dertil.
 § 3 .  Visitation og omklædning kan foretages, såfremt  

 det skønnes påkrævet.
 § 4 .  Læge skal tilkaldes, hvis der er konkret  

 mistanke om sygdom, eller hvis den indsatte selv begærer lægehjælp.
 § 5 .  Der skal straks udfærdiges rapport om  

 indsættelsen på særlig rapportblanket (DfK 110 A).
§ 6 .  Under ophold i observationscelle skal den  

 indsatte jævnligt tilses af personalet.
Enhver, der tilser den pågældende,  

 skal foretage notat på et observationsskema (Dfk 107 A). Notatet skal  

 indeholde oplysning om tidspunktet for tilsynet samt oplysning om den  

 pågældendes tilstand, herunder eventuelle bemærkninger om behovet for at  

 opretholde anbringelsen.
 § 7 .  Celler, der er indrettet og godkendt som  

 observationsceller, må ikke anvendes til andet formål, medmindre der  

 foreligger ganske særlige omstændigheder.
II Sikringscelle § 8 .  Anbringelse i sikringscelle kan kun finde sted,  

 såfremt det skønnes nødvendigt for at 1. afværge truende vold, 2. betvinge voldsom modstand eller 3. hindre selvmord eller anden selvbeskadigelse.
 Stk. 2.  Anbringelse i sikringscelle må kun anvendes,  

 når forholdene gør det absolut påkrævet, og når andre lempeligere midler,  

 herunder udelukkelse fra fællesskab eller anbringelse i observationscelle,  

 har været forsøgt eller åbenbart vil være utilstrækkelige.
 § 9 .  Ved anbringelse i sikringscelle skal der  

 foretages visitation og omklædning.
 § 10 .  Såfremt fiksering skønnes nødvendig under  

 ophold i sikringscelle, må kun anvendes bælte samt eventuelt fod- og  

 håndremme og handsker.
§ 11 .  Bestemmelse om anvendelse af sikringscelle  

 træffes af anstaltens vagthavende leder/arrestforvareren.
Hvis forholdene  

 ikke tillader, at man afventer lederens afgørelse, træffes bestemmelsen af  

 den tilstedeværende funktionær, som er ansvarlig for det pågældende  

 tjenesteområde.
Den vagthavende leder/arrestforvareren skal så hurtigt som  

 muligt underrettes om anbringelsen.
 § 12 .  Såfremt fikseringsmidler ikke er anvendt, skal  

 læge tilkaldes, hvis der er konkret mistanke om sygdom eller, hvis den  

 indsatte selv begærer lægehjælp.
 Stk. 2.  Den indsatte skal jævnligt tilses af  

 personalet.
 Stk. 3.  Såfremt anbringelsen varer mere end et døgn,  

 skal lægen orienteres dagligt, således at han bl.a. ud fra sit kendskab til  

 den indsatte kan vurdere, om lægetilsyn er nødvendigt.
 § 13 .  Såfremt fikseringsmidler er anvendt, skal læge  

 tilkaldes omgående med henblik på, at lægetilsyn kan finde sted så hurtigt,  

 som det kan lade sig gøre, medmindre lægen har sikret sig, at lægeligt tilsyn  

 er åbenbart unødvendigt.
 Stk. 2.  En indsat, der er fikseret, skal have fast  

 vagt.
 Stk. 3.  En fast vagt er en dertil udpeget  

 fængselsbetjent, enhedsfunktionær eller andet kvalificeret personale, som  

 ikke samtidig har andre arbejdsopgaver end at tage sig af den fikserede  

 indsatte.
 Stk. 4.  Tilsynet skal føres med hensyntagen til den  

 indsattes egne ønsker og ret til privatliv, når dette ikke er uforeneligt med  

 hensynet til den indsattes sikkerhed.
 Stk. 5.  Hvis fiksering helt undtagelsesvis varer ud  

 over et døgn, skal lægen orienteres dagligt, således at lægetilsyn kan finde  

 sted, medmindre lægen finder det åbenbart unødvendigt.
 § 14 .  Der skal straks udfærdiges rapport om det  

 passerede på særlige rapportblanketter (DfK 110).
 § 15 .  Enhver, der tilser den indsatte, skal foretage  

 notat på et observationsskema (DfK 107). Notatet skal indeholde oplysninger  

 om tidspunktet for tilsynet samt oplysning om den indsattes tilstand,  

 herunder eventuelle bemærkninger om behovet for at opretholde  

 anbringelsen/fikseringen.
§ 16 .  Såfremt der bliver spørgsmål om ophold i  

 sikringscelle ud over tre dage, skal der omgående ske indberetning til  

 Direktoratet for Kriminalforsorgen vedrørende spørgsmålet om anbringelsens  

 opretholdelse.
Med indberetningen skal følge de i §§ 14 og 15 nævnte  

 rapporter.
I indberetningen skal der gives en nærmere begrundelse for, at  

 betingelserne for fortsat anbringelse anses for opfyldt.
 Stk. 2.  Såfremt der bliver spørgsmål om anvendelse af  

 de i § 10 nævnte fikseringsmidler ud over 24 timer, skal tilsvarende  

 indberetning som nævnt i stk. 1 omgående finde sted.
 § 17 .  Celler, der er indrettet og godkendt som  

 sikringsceller, må ikke anvendes til andet formål.
III Fælles bestemmelser vedrørende observationscelle og sikringscelle § 18 .  Under ophold i observationscelle og  

 sikringscelle kan den indsatte udøve sine sædvanlige rettigheder i det  

 omfang, det er foreneligt med ophold i den pågældende celle.
Stk. 2.  Den indsatte bevarer i alle tilfælde sin adgang  

 til at rette henvendelse til justitsministeren, direktøren for  

 Kriminalforsorgen og Folketingets Ombudsmand.
Personalet skal yde den  

 indsatte fornøden bistand.
 § 19 .  Ophold i observationscelle og sikringscelle og  

 anvendelse af fikseringsmidler må ikke udstrækkes længere, end det skønnes  

 absolut påkrævet.
 Stk. 2.  Bestemmelser om lempelse eller ophør af de i  

 stk. 1 nævnte foranstaltninger træffes af anstaltslederen/arrestforvareren  

 eller den, han bemyndiger hertil.
IV Andre sikringsmidler § 20 .  Såfremt betingelserne for anbringelse i  

 sikringscelle foreligger, men en sådan celle ikke er til rådighed, kan  

 anbringelse midlertidigt ske i en celle, hvorfra inventaret er fjernet, eller  

 andet opholdsrum.
 Stk. 2.  Såfremt det skønnes absolut påkrævet, kan  

 håndjern anvendes under anbringelse som nævnt i stk. 1.
 Stk. 3.  Såfremt anbringelse som nævnt i stk. 1  

 umiddelbart ikke er mulig, kan håndjern anvendes.
§ 21 .  Bestemmelse om anbringelse og eventuel  

 anvendelse af håndjern træffes af anstaltslederen/arrestforvareren eller den,  

 han bemyndiger dertil.
Den vagthavende leder/arrestforvareren skal så hurtigt  

 som muligt underrettes om anvendelsen af håndjern.
 § 22 .  Læge skal tilkaldes, hvis der er konkret  

 mistanke om sygdom eller, hvis den indsatte begærer lægehjælp.
 § 23 .  Der skal straks udfærdiges rapport om  

 anbringelsen på rapportblanket (DfK 110). På rapporten skal endvidere  

 anføres, hvor anbringelsen har fundet sted, samt om håndjern har været  

 anvendt.
 Stk. 2.  Under opholdet skal der føres tilsyn med den  

 pågældende under anvendelse af observationsskema i overensstemmelse med  

 reglerne i § 15.
 Stk. 3.  Der skal snarest træffes foranstaltning til  

 overførsel til en institution, hvor den pågældende kan anbringes i  

 sikringscelle.
V Ikrafttræden § 24 .  Cirkulæret træder i kraft den 1. juli 1994.
 Stk. 2.  Samtidig ophæves følgende bestemmelser:
 Justitsministeriet, Direktoratet for Kriminalforsorgens cirkulære nr. 155  

 af 17. juli 1974 om anvendelse af sikringscelle som ændret ved cirkulære nr.  

 61 af 16. april 1991.
 Justitsministeriet, Direktoratet for Kriminalforsorgens cirkulære af 21.  

 september 1976 om visse sikringsmæssige foranstaltninger overfor indsatte.
 Direktoratets følgeskrivelses af 16. april 1991 til cirkulære af 16. april  

 1991 om ændring af cirkulære om anvendelse af sikringscelle (K. 2.2.).
