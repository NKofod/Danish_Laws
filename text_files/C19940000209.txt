I.
Indledning, baggrund og formål Erfaringer viser, at en del af de brande, der forekommer i fredede  

 bygninger, opstår i forbindelse med, at der gennemføres større eller mindre  

 ombygninger, renoveringer eller andre bygningsarbejder.
I forbindelse med et bygningsarbejde er den fredede bygning mere sårbar,  

 f.eks. hvis dele af bygningens kappe er fjernet, hvis bygningens brandmæssige  

 opdeling er helt eller delvist fjernet, hvis der foretages »varme  

 arbejder«, dvs. arbejdsprocesser, hvorved der anvendes åben ild eller på  

 anden måde udvikles varme, eller hvis der er placeret store oplag af  

 brændbare byggematerialer i bygningen o.lign.
Endvidere er der altid en  

 forøget brandrisiko, når der færdes håndværkere i bygningen, dels fordi  

 antallet af personer, der opholder sig i eller ved bygningen, forøges, og  

 dels fordi håndværkerne ofte ikke i detaljer har kendskab til bygningens  

 indretning.
 Hertil kommer, at redningsberedskabets (brandvæsenet) indsats under  

 bygningsarbejder kan være besværliggjort af spærrede adgangsveje, f.eks. på  

 grund af stilladser o.lign.
 For at mindske risikoen for, at der opstår brand i forbindelse med  

 bygningsarbejder på fredede bygninger, har Bygge- og Boligstyrelsen derfor  

 udarbejdet en instruks for brandværnsforanstaltninger under bygningsarbejder  

 på fredede bygninger.
 I instruksen indgår krav til byggepladsens indretning, arbejdets  

 tilrettelæggelse, herunder at arbejde, der svækker bygningens brandsikkerhed,  

 afsluttes hurtigst muligt, orden på byggepladsen og slukningsmuligheder.  

 Endvidere indeholder instruksen forslag om udpegning af en  

 brandsikkerhedsansvarlig person på byggepladsen, som kan have det overordnede  

 opsyn med, at instruksen overholdes i praksis.
 Hensigten med instruksen er primært at mindske risikoen for, at en brand  

 opstår, og hvis branden alligevel opstår i eller ved den fredede bygning, at  

 mindske risikoen for brandsmitte og samtidig sikre en hurtig alarmering og  

 indsats af redningsberedskabet.
 Instruksen bør anvendes ved alle typer bygningsarbejder på fredede  

 bygninger.
Hvilke dele af instruksens retningslinjer, der vil finde anvendelse i det  

 konkrete tilfælde, vil afhænge af det pågældende byggearbejdes karakter.
Ved  

 mindre byggearbejder kan det forekomme, at kun nogle af instruksens afsnit  

 vil være relevante, mens der ved større byggearbejder, hvor der gør sig  

 specielle forhold gældende, kan være behov for yderligere retningslinjer.  

 Dette skyldes, at der ofte ikke er en entydig forbindelse mellem  

 bygningsarbejders størrelse (byggepladsers størrelse) og den forøgede risiko  

 for brand, der vil være i forbindelse med arbejdet.
 Det anbefales, at instruksen gøres til en fast del af aftalegrundlaget  

 mellem ejeren/bygherren og entreprenøren/håndværksmesteren.
II.
Instruks for brandværnsforanstaltninger under bygningsarbejder på  

 fredede bygninger Ved planlægningen af byggeprojektet bør det tilstræbes, at arbejder, der  

 har indflydelse på bygningens brandmæssige opdeling, afsluttes hurtigst  

 muligt.
Den brandmæssige opdeling bør ligeledes retableres hurtigst muligt.
 Arbejder, der medfører en forbedring af bygningens brandsikringsniveau,  

 bør påbegyndes og afsluttes tidligst muligt i byggeprojektet.
 Ejeren/bygherren bør, før arbejdet påbegyndes, udnævne en  

 brandsikkerhedsansvarlig person med fast tilknytning til byggepladsen, som  

 kan overdrages ansvaret for, at instruksen overholdes i det daglige arbejde.  

 Den brandsikkerhedsansvarlige bør nøje instrueres i opgavens omfang og  

 ansvar.
 1. Placering af oplag, skurvogne, stilladser o.lign.
 Brandbelastningen på byggepladsen bør under hele arbejdet holdes så lav  

 som muligt.
 Skurvogne, oplag af brændbare materialer o.lign. bør placeres udenfor  

 bygningen i mindst 5 meters afstand fra den (de) fredede bygning(er). Er det  

 ikke hensigtsmæssigt at placere ovennævnte oplag, skurvogne o.lign. i mindst  

 5 meters afstand fra den fredede bygning, bør bygningen på anden måde sikres  

 mod brandsmitte fra disse.
Brandfarlige gasser og væsker opbevares forsvarligt.
Placeringen af  

 brandfarlige gasser og væsker bør være fastlagt på forhånd og indgå som en  

 del af byggepladsens indretning.
 Oplag af brandfarlige væsker og oplag af trykflasker skal endvidere ske i  

 henhold til beredskabslovens bestemmelser.
Det skal til enhver tid være muligt for redningsberedskabet at komme helt  

 frem til bygningen, brandhydranter o.lign.
Tilkørselsveje og  

 brandredningsarealer skal holdes fri for oplag, skurvogne og lignende.  

 Stilladser kan dog opstilles under størst mulig hensyntagen til  

 adgangsvejene.
 Ejeren/bygherren bør overveje, om byggepladsen skal indhegnes, så  

 uvedkommende personer holdes væk fra den (de) fredede bygning(er) på alle  

 tider af døgnet.
 2. Af- og inddækning med presenninger og lignende.
 Presenninger, der bruges til af- og/eller inddækning af fredede bygninger  

 eller mindre dele af fredede bygninger, bør udføres af brandmæssigt egnede  

 materialer.
 Åbnes større dele af bygningen, eller er der stor risiko for  

 brandspredning, bør der under presenningen udspændes et trådnet af metal til  

 opsamling af nedfaldende, brændende materiale.
Nødvendig afdækning af indbo bør aftales med ejeren.
Det gælder både valg  

 af afdækningsmateriale og den måde, hvorpå beskyttelse mod ødelæggelse og  

 brandspredning skal udføres.
3. Bygnings- og installationsmæssig brandsikring,  

 herunder brandmæssig adskillelse af byggepladsen fra den øvrige del af  

 bygningen, brandvagt, automatisk brandalarmanlæg og alarmtryk Såfremt der udføres arbejder, som medfører en særlig risiko for brand,  

 eller hvis bygningsdele, som har betydning for bygningens brandmæssige  

 opdeling, fjernes, bør den del af bygningen, hvori arbejdet udføres, på anden  

 måde brandmæssigt adskilles fra den øvrige del af bygningen, f.eks. ved  

 afskærmning af døre med brandmæssigt egnede plader og/eller opstilling af  

 midlertidige vægge, der kan hæmme en brands udvikling.
 Gennembrydninger og -føringer, til kabler o.lign. i bygningsdele, der  

 indgår i bygningens brandmæssige opdeling, og hvor arbejde pågår, bør  

 midlertidigt lukkes med egnet brandmodstandsdygtigt materiale.
 Selvlukkende branddøre må kun fastholdes i åben stilling ved hjælp af  

 røgdetektorstyrede dørmagneter.
Såfremt et arbejde på grund af særlige risici, stor brandfare,  

 ukontrollabel høj varmeledning/stråling eller total afkobling af et  

 automatisk brandalarmanlæg skønnes at kræve særlige foranstaltninger, bør det  

 aftales på forhånd med ejeren/bygherren.
Der bør herefter indsættes brandvagt  

 eller opsættes midlertidigt brandalarmanlæg.
Det bør sikres, at eventuel  

 alarm fra midlertidige anlæg går til en bemandet vagt.
Hvis det skønnes nødvendigt at frakoble et eksisterende automatisk  

 brandalarmanlægs forbindelse til redningsberedskabet, bør det ske efter  

 aftale med ejeren/bygherren.
Der bør etableres fast vagt ved centralskabet.  

 Anlægget skal tilsluttes ved arbejdstids ophør.
 Eksisterende anlægs detektorer kan om nødvendigt afmonteres i enkelte rum,  

 men der bør i sådanne tilfælde etableres brandvagt eller tilsvarende  

 foranstaltninger.
4. Varmt arbejde' herunder brug af åben ild »Varmt arbejde«, det vil sige brug af åben ild, svejsning,  

 anvendelse af vinkelsliber og varmluftpistol o.lign. samt tildannelse af  

 materialer, bør ikke finde sted i eller ved den (de) fredede bygning(er),  

 hvis det er muligt at foretage arbejdet andet sted.
 Placeringen for udførelse af arbejde med åben ild, svejsning,  

 varmluftpistol, vinkelsliber o.lign. bør være fastlagt på forhånd og indgå  

 som en del af byggepladsindretningen.
Ovennævnte arbejder bør ophøre mindst 1 time før, byggepladsen/bygningen  

 forlades.
Hvis dette ikke sker, bør der indsættes brandvagt.
 Er det nødvendigt at foretage arbejder med brug af åben ild, svejsning,  

 varmluftpistol, vinkelsliber o.lign. i eller nær ved den (de) fredede  

 bygning(er), bør følgende forholdsregler tages:
 - Stedet, hvor arbejdet foregår, bør være ordentligt afskærmet og  

 brandmæssigt adskilt fra resten af bygningen.
 - Brændbart materiale fjernes.
 - Hvor arbejdet udføres, bør der være adgang til vandfyldt slangevinde.
- Er der stor risiko for brandspredning eller tab af store værdier, bør  

 der etableres brandvagt, som bliver på stedet mindst 2 timer efter, at  

 arbejdet er tilendebragt.
Brandvagten bør have adgang til telefon eller anden  

 mulighed for alarmering af redningsberedskabet.
5. Tobaksrygning Der bør på forhånd være anvist egnede steder, så vidt muligt udenfor den  

 (de) fredede bygning(er), hvor tobaksrygning må foregå.
Placeringen bør indgå  

 som en del af byggepladsens indretning.
På det anviste sted bør der være tilstrækkeligt med velegnede askebægre.  

 Der bør endvidere forefindes metalbeholdere med låg, som kun benyttes til  

 tømning af askebægre.
Beholderne bør så vidt muligt placeres udenfor den (de)  

 fredede bygning(er). Er det anviste sted til rygning beliggende i den fredede  

 bygning, bør rygning ophøre mindst 1 time før, arbejdsstedet forlades.
6. Brug af elektricitet Der bør tages hensyn til elinstallationernes kapacitet, så overbelastning  

 undgås.
Defekt materiel må ikke anvendes.
 Stærkstrømsreglementets bestemmelser skal overholdes.
7. Orden Affald og tom emballage bør omgående fjernes fra bygningen til et sted  

 uden for og væk fra bygningen.
 Brandfarligt affald, som f.eks. fernisklude, brugt tvist, terpentin  

 o.lign. bør fjernes straks og anbringes i metalbeholdere med låg, der ikke  

 anvendes til andre formål, og som er placeret uden for bygningen.
 Placeringen af affald, herunder brændbart affald bør være fastlagt på  

 forhånd og indgå som en del af byggepladsens indretning.
Byggepladsen bør ikke forlades ved arbejdstids ophør, før der er foretaget  

 fyraften-eftersyn.
Ved fyraften-eftersynet kontrolleres, at - der er fejet og ryddet op, - brandfarligt affald er fjernet, - trykflasker er fjernet, - alle el-apparater er slukkede, - alle døre er lukkede, - yderdøre i bygningen(erne) er låst og åbninger i bygningen(erne), hvor  

 arbejde pågår, er afskærmede, så der ikke er adgang for uvedkommende, - gennembrydninger og -føringer til kabler o.lign. i bygningsdele, der  

 indgår i bygningens brandmæssige opdeling, og hvor arbejde pågår, er  

 midlertidigt lukket med egnet brandmodstandsdygtigt materiale, og - eventuelle brandalarmanlæg er tilsluttet.
8. Slukning og alarmering af redningsberedskabet På byggepladsen bør der forefindes det nødvendige brandslukningsmateriel.
 Alle, der har en fast tilknytning til byggepladsen, bør instrueres i,  

 hvorledes de skal forholde sig i tilfælde af brand, herunder:
- være orienteret om mulighederne for alarmering af redningsberedskabet, - have kendskab til placering af brandalarmtryk, telefoner osv. samt  

 byggepladsens adresse og - være instrueret i brugen af brandslukningsmateriel.
