Ankestyrelsens principafgørelse F-1-03 om aktindsigt - kompetence - afgørelse der ikke kan påklages Resume:
 De sociale klageinstanser havde kompetence til at behandle spørgsmålet om aktindsigt, selv om den konkrete afgørelse, som begæringen om aktindsigt vedrørte, ikke kunne påklages.
Ankestyrelsen lagde vægt på, at selvom der blev givet samtykke til anbringelse af barnet, og afgørelsen derfor ikke konkret kunne påklages, så ville sagen efter sin art kunne påklages.
Spørgsmålet om aktindsigt kunne derfor behandles af de sociale klageinstanser.
 Love:
Forvaltningsloven - lov nr. 571 af 19. december 1985 - § 16, stk. 4 Lov om retssikkerhed og administration på det sociale område - lovbekendtgørelse nr. 807 af 26. september 2002 - § 60, stk. 1 Sagsfremstilling:
En kommune havde truffet afgørelse om placering af et barn på en døgninstitution som en foranstaltning efter servicelovens § 40, stk. 2, nr. 11. Indehaveren af forældremyndigheden havde givet skriftligt samtykke til placeringen og formålet med denne.
Den konkrete afgørelse kunne derfor ikke påklages.
Kommunen havde efterfølgende truffet afgørelse om spørgsmålet om aktindsigt.
Advokaten, der repræsenterede indehaveren af forældremyndigheden, havde fået afslag på aktindsigt i de akter som forelå før faderen fik overdraget forældremyndigheden.
 Sagen blev behandlet i principielt møde med henblik på afklaring af de sociale klageinstansers kompetence i forhold til spørgsmålet om aktindsigt.
 Afgørelse:
De sociale klageinstanser havde kompetence til at behandle spørgsmålet om aktindsigt Klagen over kommunens afgørelse om aktindsigt skulle behandles af det sociale nævn.
 Ankestyrelsen oversendte sagens akter til det sociale nævn med henblik på at nævnet skulle træffe en afgørelse om spørgsmålet om aktindsigt.
 Det blev ved afgørelsen lagt til grund, at kommunen havde truffet en afgørelse om, at barnet skulle anbringes i henhold til servicelovens § 40, stk. 2, nr. 11.
 Spørgsmålet om aktindsigt kan efter forvaltningslovens § 16, stk. 4, påklages særskilt til den myndighed, som er klageinstans i forhold til afgørelsen af den sag, begæringen om aktindsigt vedrører.
 Af Justitsministeriets Vejledning til Forvaltningsloven (1986), pkt. 100, fremgår at bestemmelsen skal fortolkes således, at på sagsområder, hvor fx en kommunalbestyrelses afgørelser med hensyn til sagens realitet kan påklages til en anden, eventuelt statslig myndighed, kan også spørgsmål om aktindsigt påklages til vedkommende overordnede myndighed.
Ankestyrelsen fandt, at selv om der blev givet samtykke til anbringelse af barnet i henhold til servicelovens § 40, stk. 2, nr. 11, og afgørelsen derfor konkret ikke ville kunne påklages, vil sagen efter sin art - det vil sige afgørelser efter § 40, stk. 2, - kunne påklages til de sociale klageinstanser.
Spørgsmålet om aktindsigt vil derfor kunne behandles af disse instanser.
Dette er også i overensstemmelse med Ankestyrelsens praksis som beskrevet i Ankestyrelsens Klagevejledning på det sociale område (2000), kapitel 9, pkt. 43.
Det følger af retssikkerhedslovens § 60, stk. 1, at de afgørelser som kommunen og amtskommunen træffer efter den sociale lovgivning, kan indbringes for det sociale nævn.
Det er således det sociale nævn, der som 1. instans skal behandle klagen jf. forvaltningslovens § 16, stk. 4.
