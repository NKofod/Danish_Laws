Cirkulære om indberetning af oplysninger om fravær samt afholdelse af særlige feriedage (Til samtlige ministerier mv.) 1. Indledning Oplysninger om fravær mv. benyttes til fremstilling af sygefraværsstatistik for staten.
Desuden anvendes oplysningerne af Danmarks Statistik til beregning af omkostninger pr. arbejdstime.
 Anledningen til at udsende nyt cirkulære om indberetning af oplysninger om fravær samt afholdelse af særlige feriedage er, at den hidtidige dispensationsmulighed fra at anvende fraværsregistreringssystemet SLS Ferie og Fravær ophører med virkning fra 1. januar 2014. Ændringen fremgår af afsnit 2 og 3 nedenfor. Øvrige forhold ved indberetningen er uændrede i forhold til cirkulæret af 2. december 2009 (Perst. nr. 081-09).
2. Indberetning Virksomheder i staten, der anviser løn via Statens Lønsystem (SLS), skal indberette oplysninger om sygefravær m.v. samt fravær i forbindelse med særlige feriedage og omsorgsdage via fraværsregistreringssystemet SLS Ferie og Fravær (FRAV).
3. Områder med egne fraværsregistreringssystemer Hidtil har der været en adgang for SLS-brugere til dispensation fra anvendelsen af FRAV.
Det betød, at der efterhånden var et betydeligt antal virksomheder, der indberettede særskilt, og det førte hyppigt til forsinkelser af statistikken.
Derfor har Moderniseringsstyrelsen besluttet, at dispensationsmuligheden fra at anvende FRAV ophører med virkning fra 1. januar 2014.
Hvis virksomheder med egne tidsregistreringssystemer fortsat ikke ønsker at indrapportere direkte til FRAV, så kan virksomheden via etablering af en webservice levere sine fraværsoplysninger direkte til FRAV.
På Moderniseringsstyrelsens hjemmeside findes beskrivelser og vejledning om tilslutning til webservice.
4. Indberetningspligtige oplysninger Indberetning af oplysninger om fravær skal foretages for samtlige ansatte med angivelse af følgende typer fravær:
a) fravær pga. egen sygdom samt graviditet uden for den egentlige barselsorlov b) fravær pga. arbejdsskade c) fravær pga. barns første og anden sygedag.
d) fravær pga. barsel e) fravær pga. adoption f) fravær pga. omsorgsdage g) fravær i forbindelse med afholdelse af særlige feriedage h) delvis sygemelding i form af nedsat tid i) delvis sygemelding i form af fritagelse for visse opgaver Fravær indberettes med angivelse af start- og slutdato for en given type fravær.
En dag opgøres til 7 timer og 24 minutter, medmindre der indrapporteres et andet antal timer og minutter.
Indrapportering af et andet antal timer og minutter foretages for fraværshændelser af kortere varighed end 7 timer og 24 minutter.
 Ved delvis sygemelding i form af nedsat tid indberettes den periode, medarbejderen er delvis sygemeldt i form af nedsat tid, og det antal timer den pågældende er fraværende pr. dag i perioden.
5. Indberetningernes hyppighed Indberetning af oplysninger om fravær mv. sker kvartalsvis via SLS Ferie og Fravær efter de frister, Moderniseringsstyrelsen angiver.
6. Virksomheder omfattet af indberetningspligt Statslige virksomheder og selvejende institutioner, hvor staten dækker halvdelen af driftsudgifterne eller mere, er omfattet af indberetningspligt for oplysningerne om fravær anført under 4.
7. Ansatte omfattet af indberetningspligten Indberetningspligten omfatter samtlige ansatte med fravær i virksomheder omfattet af indberetningspligten.
Efter aftale med Moderniseringsstyrelsen kan særlige personalegrupper, eksempelvis personer, der får udbetalt ydelser uden at have et egentligt ansættelsesforhold, eller hvor ansættelsesforholdene er sådan, at der normalt ikke sker registrering af sygefravær, undtages fra indberetningspligten.
Personalegrupper, der ikke er omfattet af indberetningspligten, fremgår af cirkulærets bilag.
8. Overførsel af oplysninger mellem tjenestesteder De indberetningspligtige oplysninger om fravær skal følge den ansatte i forbindelse med flytning mellem tjenestesteder.
9. Ikrafttræden Cirkulæret har virkning fra 1. januar 2014. Samtidig ophæves cirkulære af 2. december 2009 (Perst. nr. 081-09) om indberetning af oplysninger om fravær samt afholdelse af særlige feriefridage.
