Fremsat den 15. maj 2009 af skatteministeren (Kristian Jensen) Forslag til Lov om ændring af lov om midlertidig udskydelse af betalingsfristerne for indeholdt A-skat og arbejdsmarkedsbidrag samt moms (Forlængelse af den midlertidige udskydelse af betalingsfristerne for A-skat og arbejdsmarkedsbidrag samt moms) § 1 I lov nr. 175 af 12. marts 2009 om midlertidig udskydelse af betalingsfristerne for indeholdt A-skat og arbejdsmarkedsbidrag samt moms foretages følgende ændringer:
 1. I § 1, stk. 1, indsættes som 2.5. pkt. :
»Indeholdt A-skat og arbejdsmarkedsbidrag for august 2009 forfalder den 1. september 2009 og skal indbetales senest den 5. oktober 2009. Indeholdt A-skat og arbejdsmarkedsbidrag for september 2009 forfalder den 1. oktober og skal indbetales senest den 28. oktober 2009. Indeholdt A-skat og arbejdsmarkedsbidrag for oktober 2009 forfalder den 1. november 2009 og skal indbetales senest den 23. november 2009. Indeholdt A-skat og arbejdsmarkedsbidrag for november 2009 forfalder den 1. december 2009 og skal indbetales senest den 16. december 2009.« 2. I § 2, stk. 1, indsættes som 2.6. pkt .:
»Indeholdt A-skat og arbejdsmarkedsbidrag for august 2009 forfalder den 1. september 2009 og skal indbetales senest den 24. september 2009. Indeholdt A-skat og arbejdsmarkedsbidrag for september 2009 forfalder den 1. oktober 2009 og skal indbetales senest den 19. oktober 2009. Indeholdt A-skat og arbejdsmarkedsbidrag for oktober 2009 forfalder den 1. november 2009 og skal indbetales senest den 12. november 2009. Indeholdt A-skat for november 2009 forfalder den 1. december 2009 og skal indbetales senest den 7. december 2009. Betales beløb efter 2.-5. pkt. ikke rettidigt, finder opkrævningslovens § 7, stk. 1, 1. pkt., anvendelse.« 3. I § 5, stk. 1, indsættes som 2.5. pkt .:
»Virksomhedens angivelse for juli 2009 skal foretages senest den 21. september 2009. Virksomhedens angivelse for august 2009 skal foretages senest den 13. oktober 2009. Virksomhedens angivelse for september 2009 skal foretages senest den 9. november 2009. Virksomhedens angivelse for oktober 2009 skal foretages senest den 1. december 2009.« 4. I § 7 indsættes som 3. pkt .:
»For juli kvartal 2009 udskydes fristen til den 1. december 2009.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Forslaget har til formål at forlænge den midlertidige udskydelse af betalingsfristerne for indeholdt A-skat og arbejdsmarkedsbidrag samt moms med henblik på gradvist at vende tilbage til de normale betalingsfrister.
Det sker ved, at betalingsfristerne for august til december 2009 forlænges.
2. Lovforslagets formål og baggrund Likviditeten i erhvervslivet er fortsat presset på grund af finanskrisen.
Regeringen har derfor vurderet, at der er behov for en mere lempelig afvikling af den udskydelse af betalingsfristerne, som Folketinget vedtog med lov nr. 175 af 12. marts 2009.
De længere frister for betaling af indeholdt A-skat og arbejdsmarkedsbidrag samt moms, som Folketinget vedtog med lov nr. 175 af 12. marts 2009, ophører med udgangen af august, hvor de normale betalingsfrister genindføres.
Normalisering af betalingsfristerne betyder, at virksomheder, der betaler moms månedligt, skal betale moms for to måneder samtidig.
Tilsvarende betyder ophøret, at virksomheder, der har ansatte, skal betale indeholdt A-skat og arbejdsmarkedsbidrag for to måneder samtidig.
For at undgå disse dobbeltbetalinger forslår regeringen en lempelig afvikling af disse betalingsfrister samt en forlængelse af betalingsfristen for mellemstore virksomheders betaling af momsen for juli kvartal.
3. Gældende ret 3.1. De udskudte frister for betalingen af indeholdt A-skat m.v.
For større virksomheder, der normalt skal indberette og betale den indeholdte A-skat m.v. senest den sidste hverdag (bankdag) i den måned, som indkomsten vedrører, er der midlertidigt etableret en ordning, hvor betalingen af den indeholdte A-skat m.v. for februar måned 2009 er udskudt en måned fra sidst i februar måned til sidst i marts måned, jf. § 2 i lov om midlertidig udskydelse af betalingsfristerne for indeholdt A-skat og arbejdsmarkedsbidrag samt moms.
Tilsvarende er betalingen af den indeholdte A-skat m.v. for marts måned udskudt fra den sidste bankdag i marts måned til den sidste bankdag i april måned osv. til og med indeholdelsen for juli måned 2009.
For virksomheder, der normalt skal indberette og betale den indeholdte A-skat m.v. senest den 10. i måneden efter den måned, som indkomsten vedrører, er der midlertidig etableret en ordning, der betyder, at fristen for betalingen af den indeholdte A-skat m.v. er udskudt en måned fra den 10. marts 2009 til den 14. april 2009, jf. § 1 i lov om midlertidig udskydelse af betalingsfristerne for indeholdt A-skat og arbejdsmarkedsbidrag samt moms.
Fristen er udskudt helt til den 14. april på grund af påskehelligdagene.
Tilsvarende er betalingen af den indeholdte A-skat m.v. for marts måned udskudt fra april måned til maj måned osv. til og med indeholdelsen for juli måned 2009.
Der er tale om en rullende ordning, hvor virksomhederne i den 6 måneders periode hele tiden har en måneds udskydelse med betalingen af den indeholdte A-skat m.v.
Efter gældende regler ophører ordningen ved, at betalingen af indeholdt A-skat m.v. for august måned betales til den sædvanlige frist samtidig med, at den udskudte A-skat m.v. for juli måned også betales.
Det betyder, at der skal ske indbetaling af indeholdt A-skat m.v. for både juli måned og august måned samtidig.
Den dobbelte betaling skal for store virksomheder ske senest den 31. august 2009 og for små og mellemstore virksomheder senest den 10. september 2009. Herefter er ordningen ophørt, og virksomhederne skal gå tilbage til at betale indeholdt A-skat m.v. til de sædvanlige frister.
Forslaget om udskydelse af betalingen af den indeholdte A-skat omfatter kun en udskydelse af betalingen.
Virksomhederne skal fortsat indberette, hvad der er indeholdt i A-skat m.v. til indkomstregistret til de sædvanlige frister.
Det er nødvendigt af hensyn til at sikre, at oplysningerne i indkomstregisteret er opdateret med, hvad de ansatte har tjent i de enkelte måneder.
 Hermed kan indkomstregistret fortsat danne de korrekte elektroniske skattetrækkort, og ordningen med lønindeholdelse over det elektroniske skattetrækkort kan tilsvarende afvikles uden ændringer som følge af lov nr. 175 af 12. marts 2009 om at udskyde betalingsfristerne for indeholdt A-skat m.v.
3.2. De udskudte frister for angivelse og betaling af moms For virksomheder omfattet af momslovens § 57, stk. 2, der afregner moms månedligt, er der midlertidigt etableret en rullende udskydelse af betalingsfristerne i perioden fra februar 2009 til august 2009. Den normale kredittid for betaling af moms for virksomheder, som afregner moms månedligt, er på 25 dage.
Denne kredittid er midlertidigt forlænget med 30 dage startende med afregningen af momsen for januar måned.
Herved er betalingsfristen udskudt med en måned, og virksomhederne skal fortsat afregne momsen den 25. i en måned.
Den rullende udskydelse af angivelses- og betalingsfristen løber i 6 måneder til og med momsen for juni.
Raten for juni skal således angives og betales senest den 25. august 2009. Herefter ophører udskydelsen.
Det har den konsekvens, at der senest den 25. august 2009 samtidig skal angives og betales moms for både juni og juli måned.
For virksomheder omfattet af momslovens § 57, stk. 3, der afregner moms kvartalsvis, er fristen for angivelsen og betalingen af momsen midlertidigt udskudt med 20 dage.
Udskydelsen omfatter angivelsen og betalingen af momsen for januar og april kvartaler.
For disse virksomheder er den normale kredittid på en måned og 10 dage.
Kredittiden er forlænget med 20 dage for januar kvartal og 13 dage for april kvartal.
Herved er kredittiden for disse to kvartaler oppe på den efter EU-reglerne maksimalt tilladte kredittid på 2 måneder, jf. afsnit 11.
Hvis den sidste rettidige frist for angivelse og betaling af momsen falder på en lørdag, søndag eller helligdag, anses den nærmest følgende hverdag som sidste rettidige angivelses- og betalingsdag.
Konkret betyder udskydelsen således, at momsen for januar kvartal, der efter de almindelige frister skal afregnes senest den 11. maj 2009, udskydes til betaling den 2. juni 2009. Tilsvarende er fristen for betaling af momsen vedrørende april kvartal udskudt fra den 10. august 2009 til den 1. september 2009. Herefter ophører udskydelsen af angivelses- og betalingsfristen.
For juli kvartal skal der således angives og betales efter de almindelige frister.
 For virksomheder, der afregner moms halvårligt, er momsperioden for andet halvår af 2008 lagt sammen med momsperioden for første halvår af 2009. Den sædvanlige angivelses- og betalingsfrist for momsen for andet halvår af 2008 er 2. marts 2009. Som følge af sammenlægningen af momsperioderne er sidste rettidige betalingsfrist for den forlængede momsperiode 1. september 2009.
Hvis en virksomhed for en momsperiode opgør et negativt momstilsvar, kan virksomheden få udbetalt den overskydende moms.
Udbetalingen sker ved, at virksomheden angiver det negative momstilsvar til SKAT.
Hvis virksomheden angiver det negative tilsvar til SKAT inden udløbet af angivelsesfristen, sker udbetalingen senest 3 uger, efter SKAT har modtaget angivelsen.
Den midlertidige udskydelse af angivelses- og betalingsfristen for moms udskyder ikke SKATs frist for at udbetale negativt momstilsvar til virksomhederne.
Selvom angivelsesfristen er udskudt, kan virksomhederne således få den overskydende moms tilbage lige så hurtigt som hidtil.
Er virksomhedens momstilsvar for afregningsperioden negativt, kan virksomheden således angive det negative momstilsvar til SKAT, så snart afregningsperioden er udløbet, og virksomheden vil få den overskydende moms tilbage senest 3 uger efter, at SKAT har modtaget angivelsen.
4. Lovforslaget Det foreslås at forlænge den midlertidige udskydelse af betalingsfristerne for indeholdt A-skat og arbejdsmarkedsbidrag samt moms med henblik på at afvikle udskydelsen af betalingsfristerne gradvist over 5 måneder.
4.1. Virksomheders betaling af indeholdt A-skat og arbejdsmarkedsbidrag For virksomheder, der har ansatte, betyder forslaget, at indeholdt A-skat og arbejdsmarkedsbidrag for juli og august måned ikke skal betales samtidig.
I stedet for skal den midlertidige forlængelse af betalingsfristerne med 30 dage gradvist afvikles frem mod årsskiftet med gennemsnitlig 6 dage om måneden i månederne august til december.
Det foreslås, at fristen for indberetning af indeholdt A-skat og arbejdsmarkedsbidrag fastholdes til de sædvanlige frister.
Herved sikres det, at oplysninger i indkomstregistret er opdateret med, hvad de ansatte har tjent i de enkelte måneder.
Dette er nødvendigt for, at indkomstregistret fortsat kan danne de korrekte elektroniske skattetrækkort, og ordningen med lønindeholdelse over det elektroniske skattetrækkort kan afvikles uden ændringer som følge af udskydelsen af betalingsfristerne.
4.1.1. Store virksomheders betaling af indeholdt A-skat og arbejdsmarkedsbidrag For store virksomheder betyder forlængelsen, at indeholdt A-skat og arbejdsmarkedsbidrag for august, som efter gældende regler skulle have været betalt den sidste bankdag i august, udskydes, således at tilsvaret ikke skal betales samtidig med tilsvaret for juli måned.
For at undgå, at virksomhederne skal betale indeholdt A-skat og arbejdsmarkedsbidrag for både juli og august 2009 samtidigt senest den 31. august 2009, er der foreslået en forlængelse af udskydelsen af betalingsfristerne over de følgende 5 måneder.
Forlængelsen har til formål gradvist at afvikle udskydelsen af betalingsfristerne.
Afviklingen sker ved, at betalingsfristerne for indeholdt A-skat og arbejdsmarkedsbidrag for månederne august til december gradvist forkortes således, at den forlængede kredittid er fuldt afviklet ved betalingen af indeholdt A-skat og arbejdsmarkedsbidrag for december måned, som finder sted senest den 30. december 2009.
Indberetningsfristerne for store virksomheders betaling af indeholdt A-skat og arbejdsmarkedsbidrag og betalingsfristerne efter henholdsvis gældende regler og forslaget er vist i skemaet nedenfor.
Det foreslås, at virksomheder, som ikke betaler indeholdt A-skat og arbejdsmarkedsbidrag rettidigt i henhold til de foreslåede frister, skal betale rente.
Renten beregnes fra den første i den måned, i hvilken beløbet skal betales.
Det svarer til, hvad der almindeligvis er gældende, når et beløb ikke betales rettidigt.
4.1.2. Små og mellemstore virksomheders betaling af indeholdt A-skat og arbejdsmarkedsbidrag For at undgå, at virksomhederne samtidig skal betale indeholdt A-skat og arbejdsmarkedsbidrag for både juli og august måned senest den 10. september 2009, foreslås en forlængelse af udskydelsen af betalingsfristerne over de følgende 5 måneder.
Forlængelsen har til formål gradvist at afvikle udskydelsen af betalingsfristerne.
Afviklingen sker ved, at betalingsfristerne for indeholdt A-skat og arbejdsmarkedsbidrag for månederne august til december 2009 gradvist forkortes således, at den forlængede kredittid er fuldt afviklet ved betalingen af indeholdt A-skat og arbejdsmarkedsbidrag for december måned, som finder sted den 18. januar 2010.
 For små og mellemstore virksomheder betyder forslaget, at indeholdt A-skat og arbejdsmarkedsbidrag for august, som efter gældende regler skulle have været indbetalt senest den 10. september, udskydes til 5. oktober 2009. Tilsvarende udskydes fristen for betalingen af indeholdt A-skat og arbejdsmarkedsbidrag for september måned til 28. oktober 2009 osv. frem til ordningen er fuldt afviklet med betalingen af tilsvaret for december måned den 18. januar 2010. Fristen for betalingen af tilsvaret for december er den 18. januar i overensstemmelse med den almindelige »juleferie-regel« i opkrævningslovens § 2, stk. 2, 3. pkt., for små virksomheders betaling af A-skat for december måned.
 Indberetningsfristerne for små og mellemstore virksomheders betaling af indeholdt A-skat og arbejdsmarkedsbidrag og betalingsfristerne efter henholdsvis gældende regler og forslaget er vist i skemaet nedenfor.
 4.2. Virksomheders betaling af moms.
4.2.1. Store virksomheder, som afregner moms månedligt Med henblik på at undgå, at store virksomheder, som afregner moms månedligt, skal betale moms for både juni og juli måned den 25. august 2009 foreslås det at afvikle den midlertidige udskydelse af betalingsfristerne for månedlig moms lempeligt ved gradvist at forkorte betalingsfristerne over 5 måneder med gennemsnitlig 6 dage om måneden.
Herved forlænges betalingsudskydelsen henover efteråret samtidig med, at den afvikles lempeligt.
For store virksomheder, der betaler moms månedligt, betyder forslaget, at momsen for både juni og juli måned ikke skal betales senest den 25. august, idet betalingen af momsen for juli 2009 udskydes til betaling senest den 21. september.
Forlængelsen af ordningen betyder, at momsen for juli til og med december måned fortsat kan udskydes henover efteråret, dog med en gradvis forkortelse af betalingsfristerne måned for måned frem mod årsskiftet.
Den gradvise afvikling sker ved, at den forlængede kredittid gradvist forkortes over de følgende 5 måneder.
Ved betalingen af momsen for november måned er den midlertidige forlængelse af betalingsfristerne helt afviklet, og momsen for november måned betales således til den normale frist den 28. december 2009.
 I oversigten nedenfor er vist angivelses- og betalingsfrister efter henholdsvis gældende regler og forslaget.
4. 2. 2. Mellemstore virksomheder, som afregner moms kvartalsvis For mellemstore virksomheder, som afregner moms kvartalsvis, foreslås det at forlænge kredittiden for juli kvartal med 20 dage.
Hermed kommer kredittiden for betalingen af momsen for juli kvartal op på den efter EU-reglerne maksimalt tilladte kredittid på to måneder.
Konkret betyder forslaget, at momsen for juli kvartal skal angives og betales senest den 1. december 2009 i stedet for allerede den 10. november 2009.
5. Økonomiske konsekvenser for det offentlige Den forslåede gradvise afvikling af den midlertidige udskydelse af betalingsfristerne for indbetaling af A-skat, arbejdsmarkedsbidrag og moms vil primært medføre et umiddelbart rentetab for det offentlige i 2009. Hertil kommer, at forslaget må forventes at medføre en mindre forøgelse af tab på debitorer ud over den stigning i tabene, der i øvrigt må påregnes som følge af den aktuelle konjunktur- og likviditetssituation.
 Det samlede rentetab skønnes at udgøre ca. 500 mio. kr. i 2009, fordelt med ca. 200 mio. kr. vedrørende A-skat og arbejdsmarkedsbidrag, jf. afsnit 5.1., og med ca. 300 mio. kr. på momsområdet, jf. afsnit 5.2. Forøgede tab på debitorer skønnes på sigt at udgøre ca. 50 mio. kr. som følge af forslaget.
Det samlede umiddelbare tab ved forslaget udgør 550 mio. kr., som alene vedrører staten.
Regioner og kommuner berøres ikke af forslaget.
 Opgjort som varig rentevirkning skønnes lovforslaget at medføre et tab på ca. på 10 mio. kr. årligt.
Forslaget vil medføre, at virksomhederne sparer renteudgifter eller opnår større renteindtægter, hvilket umiddelbart forøger deres skattegrundlag, ligesom der på sigt fremkommer forøgede aktionærskatter og øgede forbrugsafgifter.
Herved reduceres det varige provenutab til ca. 5 mio. kr. årligt.
Afviklingen af kredittidsforlængelsen vil i 2. halvår af 2009 kunne medføre en midlertidig forøgelse af niveauet for restancer i SKAT vedrørende A-skat m.v. og moms.
Langt størstedelen af de forøgede restancer forventes afviklet i løbet af 2010. Da restancerne udløser morarenter, er den provenumæssige betydning af forøgede restancer begrænset.
 Provenuskønnene for rentetabet er baseret på de seneste skøn for A-skat, arbejdsmarkedsbidrag og moms, som er offentliggjort i finansloven for 2009. Det er i skønnet lagt til grund, at ordningerne udnyttes i størst muligt udstrækning.
5.1. A-skat og arbejdsmarkedsbidrag På finansloven for 2009 er der budgetteret med samlede A-skatter på 318,5 mia. kr. og arbejdsmarkedsbidrag på ca. 68 mia. kr.
Af disse ca. 386,5 mia. kr. skønnes de 251,3 mia. kr. eller ca. 65 pct. at vedrøre den private sektor.
På månedsbasis skønnes de samlede indbetalinger af Askat og arbejdsmarkedsbidrag fra den private sektor i gennemsnit at udgøre lidt under 21 mia. kr.
Hertil kommer et mindre beløb vedrørende restancer inddrevet gennem A-skattetræk.
På denne baggrund skønnes de samlede månedlige indbetalinger af A-skat og arbejdsmarkedsbidrag fra den private sektor at udgøre ca. 21 mia. kr. i gennemsnit.
Heraf vedrører ca. 18 mia. kr. store virksomheder, som afregner de indeholdte beløb den sidste bankdag i måneden, og ca. 3 mia. kr. små virksomheder, der afregner de indeholdte beløb den 10. i den efterfølgende måned.
 Den foreslåede gradvise afvikling af den midlertidige udskydelse af betalingsfristerne for A-skat og arbejdsmarkedsbidrag skønnes at medføre et rentetab for staten i 2009. Rentetabet skønnes på baggrund af ovenstående at udgøre ca. 0,2 mia. kr., beregnet med en rente på 5,75 pct. p.a.
Herudover vil den forlængede kredittid kunne medføre øgede tab på debitorer.
Dette tab skønnes dog at ville være yderst beskedent.
5.2. Moms Den foreslåede gradvise afvikling af udskydelsen af betalingsfristerne vedrører på momsområdet de store virksomheder, der afregner månedligt, mens de mellemstore virksomheder, der afregner kvartalvist, får forlænget afregningsfristen for juli kvartal 2009.
De store virksomheder med månedsafregning vil få forlænget deres kredittid med 64 dage under et.
Det er på finansloven for 2009 lagt til grund, at momsindbetalingerne (brutto) fra de store virksomheder gennemsnitligt udgør ca. 25,1 mia. kr. månedligt.
Rentetabet ved den gradvise afvikling af udskydelsen af betalingsfristerne kan for de store virksomheder opgøres til ca. 0,25 mia. kr. i 2009 ved en rente på 5,75 pct. p.a.
De mellemstore virksomheder med kvartalsafregning vil få forlænget deres kredittid med 20 dage for juli kvartal 2009. Det er på finansloven for 2009 lagt til grund, at momsindbetalingerne (brutto) fra de mellemstore virksomheder gennemsnitligt udgør ca. 14,9 mia. kr. pr. kvartal.
Rentetabet ved udskydelsen af betalingsfristen kan opgøres til ca. 0,05 mia. kr. i 2009 ved en rente på 5,75 pct. p.a.
 Det samlede rentetab i 2009 på momsområdet skønnes således at udgøre 0,3 mia. kr.
Herudover skønnes den længere kredittid i afviklingsperioden på momsområdet at medføre større tab på debitorer på i alt 50 mio. kr.
Tabet vil fremkomme over en årrække.
6. Administrative konsekvenser for det offentlige Lovforslaget medfører, at der skal ske tilretning i flere af SKATs it-systemer.
Omkostningerne hertil skønnes til omkring 925.000 kr.
SKAT vil efter lovforslagets fremsættelse orientere om lovforslagets indhold på skat.dk.
Hvis lovforslaget vedtages, vil SKAT orientere virksomhederne om de vedtagne, nye frister.
Det vil ske via et elektronisk nyhedsbrev, der udsendes via e-mail til virksomhederne.
Nyhedsbrevet vil endvidere være tilgængeligt på skat.dk.
For at sikre, at alle virksomheder er opmærksomme på de vedtagne, nye frister, vil SKAT desuden foretage annoncering i landsdækkende og regionale aviser.
De samlede udgifter til udsendelsen af elektroniske nyhedsbreve samt annoncer er skønnet til 350.000 kr.
 Samlet skønnes lovforslaget at medføre administrative omkostninger for SKAT på omkring 1,3 mio. kr.
7. Økonomiske konsekvenser for erhvervslivet For erhvervslivet betyder forslaget, at likviditeten forbedres henover efteråret.
 For virksomheder med ansatte og for virksomheder, som betaler moms månedligt, betyder den lempeligere afvikling af de forlængede kredittider, at virksomhederne får lidt længere tid til at skaffe pengene til betalingen af den udskudte rate af indeholdt A-skat og arbejdsmarkedsbidrag samt moms.
For virksomheder, der afregner moms kvartalsvis, betyder forslaget, at de får længere tid til at betale momsen for juli kvartal.
Herved forbedres disse virksomheders likviditet i efteråret.
 Lovforslaget har ingen betydning for virksomheder, der afregner moms halvårligt og som ikke har ansatte.
8. Administrative konsekvenser for erhvervslivet Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer, at forslaget ikke indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
9. Administrative konsekvenser for borgerne Lovforslaget har ingen administrative konsekvenser for borgerne.
10. Miljømæssige konsekvenser Lovforslaget har ingen miljømæssige konsekvenser.
11. Forholdet til EU-retten EUs momsregler fastsætter visse rammer for kredittiden og angivelsesperioden.
Kredittiden må højst være på 2 måneder.
Afregningsperioden skal som hovedregel fastsættes til en, to eller tre måneder, men det er muligt at fastsætte andre perioder, så længe afregningsperioden ikke overstiger et år.
 Lovforslagets udskydelse af fristen for betaling af momsen for virksomheder, der afregner moms månedligt, og virksomheder, der afregner moms kvartalsvis, overholder dette krav, idet kredittiden ikke er forlænget ud over 2 måneder.
EF-traktatens regler om statsstøtte gælder fuldt ud på skatteområdet.
Dette betyder, at det ved anvendelsen af skatteinstrumenter skal vurderes, om anvendelsen af instrumentet er foreneligt med traktatens statsstøtteregler, afledte regler og retspraksis.
 Af Kommissionens meddelelse om anvendelsen af statsstøttereglerne på foranstaltninger vedrørende direkte beskatning af virksomhederne fremgår det, at en foranstaltning udgør statsstøtte, hvis den  helt eller delvist  fritager bestemte virksomheder, sektorer eller regioner fra de byrder, som følge af normal anvendelse af det almindelige system, uden at denne fritagelse berettiges ved dette systems karakter eller forvaltning.
Fristforlængelsen ydes til alle virksomheder, som indeholder A-skat og arbejdsmarkedsbidrag samt betaler moms i Danmark.
Det faktum, at der indføres forskellige frister for virksomhederne afhængig af, om virksomheden er stor eller mellemstor, eller om virksomheden betaler moms halvårligt, kvartalsvis eller månedligt, indebærer ikke, at ordningen er selektiv.
Der er tale om en videreførelse af de eksisterende regler på området for betaling af A-skat, arbejdsmarkedsbidrag og moms.
Ordningen er således af generel natur og vil ikke udgøre statsstøtte i EF-traktatens artikel 87 (1) forstand.
 12. Hørte myndigheder og organisationer m.v.
 Lovforslaget har været sendt i høring hos Advokatsamfundet, Dansk Byggeri, Dansk Erhverv, Dansk Landbrug, Håndværksrådet, Foreningen af Statsautoriserede Revisorer, Foreningen Registrerede Revisorer, Dansk Arbejdsgiverforening og FTF.
 Derudover har forslaget været sendt i høring i Justitsministeriet, Økonomi- og Erhvervsministeriet, Finansministeriet og Statsministeriet.
13. Sammenfattende skema Samlet vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til nr. 1 Det foreslås, at små og mellemstore virksomheder, jf. opkrævningslovens § 2, stk. 5, som normalt betaler indeholdt A-skat og arbejdsmarkedsbidrag den 10. i måneden efter afregningsperioden, får en lempeligere afvikling af den udskudte betalingsfrist for indeholdt A-skat og arbejdsmarkedsbidrag.
Ved lov nr. 175 af 12. marts 2009 fik disse virksomheder mulighed for at udskyde betalingen af indeholdt A-skat og arbejdsmarkedsbidrag med 30 dage.
Denne betalingsudskydelse skal efter gældende regler afvikles ved, at virksomhederne skal betale indeholdt A-skat og arbejdsmarkedsbidrag for både juli og august måned senest den 10. september 2009.
Med lovforslaget udskydes betalingsfristerne for indeholdt A-skat og arbejdsmarkedsbidrag for månederne august til november med henblik på gradvist at afvikle den forlængede betalingsfrist.
Afviklingen sker ved måned for måned at forkorte betalingsfristen med gennemsnitligt 6 dage om måneden.
Herved vil forlængelsen af betalingsfristen være fuldt ud afviklet ved betalingen af indeholdt A-skat og arbejdsmarkedsbidrag for december måned.
Virksomhederne skal fortsat indberette oplysninger om indeholdt A-skat og arbejdsmarkedsbidrag til de normale frister.
Det skyldes, at indkomstregistret skal være fuldt opdateret af hensyn til de andre it-systemer, som trækker på oplysninger herfra.
Til nr. 2 Det foreslås, at store virksomheder, jf. opkrævningslovens § 2, stk. 6, som normalt betaler indeholdt A-skat og arbejdsmarkedsbidrag den sidste bankdag i måneden, får en lempeligere afvikling af den udskudte betalingsfrist for indeholdt A-skat og arbejdsmarkedsbidrag.
Ved lov nr. 175 af 12. marts 2009 fik disse virksomheder mulighed for at udskyde betalingen af indeholdt A-skat og arbejdsmarkedsbidrag med 30 dage.
Denne betalingsudskydelse skal efter gældende regler afvikles ved, at virksomhederne skal betale indeholdt A-skat og arbejdsmarkedsbidrag for både juli og august måned senest den 31. august 2009.
Med lovforslaget udskydes betalingsfristerne for indeholdt A-skat og arbejdsmarkedsbidrag for månederne august til november med henblik på gradvist at afvikle den forlængede betalingsfrist.
Afviklingen sker ved måned for måned at forkorte betalingsfristen med gennemsnitligt 6 dage om måneden.
Herved vil forlængelsen af betalingsfristen være fuldt ud afviklet ved betalingen af indeholdt A-skat og arbejdsmarkedsbidrag for december måned.
Virksomhederne skal fortsat indberette oplysninger om indeholdt A-skat og arbejdsmarkedsbidrag til de normale frister.
Det skyldes, at indkomstregistret skal være fuldt opdateret af hensyn til de andre it-systemer, som trækker på oplysninger herfra.
Efter opkrævningslovens § 7, stk. 1, 1. pkt., skal der betales renter fra den første i den måned, i hvilken beløbet skal betales, hvis virksomheden ikke betaler rettidigt.
Efter opkrævningslovens § 7, stk. 1, 2. pkt., skal store virksomheder, jf. opkrævningslovens § 2, stk. 6, dog først betale rente regnet fra den første i måneden efter sidste rettidige betalingsdag.
Denne regel skal sikre, at store virksomheder ikke kommer til at betale rente for den måned, som udgøres af selve afregningsperioden.
Det foreslås, at store virksomheder, som ikke betaler rettidigt, skal betale rente af beløbet fra den første i den måned i hvilken beløbet skal betales.
Herved sikres det, at der skal betales rente for hele betalingsmåneden, hvis virksomheden ikke betaler rettidigt.
Til nr. 3 Det foreslås, at store virksomheder jf. momslovens § 57, stk. 2, som afregner moms månedligt, får en lempeligere afvikling af den udskudte betalingsfrist for momsen.
Ved lov nr. 175 af 12. marts 2009 fik disse virksomheder mulighed for at udskyde betalingen af moms med 30 dage.
Denne betalingsudskydelse skal efter gældende regler afvikles ved, at virksomhederne skal betale momsen for både juni og juli måned senest den 25. august 2009.
Med lovforslaget udskydes betalingsfristerne for indeholdt A-skat og arbejdsmarkedsbidrag for månederne juli til oktober med henblik på gradvist at afvikle den forlængede betalingsfrist.
Afviklingen sker ved måned for måned at forkorte betalingsfristen med gennemsnitligt 6 dage om måneden.
Herved vil forlængelsen af betalingsfristen være fuldt ud afviklet ved betalingen af momsen for november måned.
Til nr. 4 Det foreslås, at mellemstore virksomheder, jf. momslovens § 57, stk. 3, der afregner moms kvartalsvis, får udskydelse med betalingen af momsen for juli kvartal.
Virksomheder, der afregner moms kvartalsvis, har normalt en kredittid på en måned og 10 dage.
Det foreslås at forlænge betalingsfristen for momsen vedrørende juli kvartal til to måneder.
Forlængelsen til to måneder svarer til den ordning, som virksomhederne fik i forbindelse med den midlertidige udskydelse af betalingsfristerne i foråret og sommeren 2009. Med forslaget forlænges ordningen hen over efteråret.
Forslaget betyder, at momsen for juli kvartal skal angives og betales senest den 1. december 2009.
Til § 2 Det foreslås, at loven træder i kraft dagen efter bekendtgørelsen i Lovtidende.
