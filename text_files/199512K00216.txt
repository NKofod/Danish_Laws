Nr LSF 216 Forslag til Lov om konkurrerende færgefart mellem Helsingør og Helsingborg Fremsat af trafikministeren (Jan Trøjborg) Ændringsforslag stillet den 18.  

 april den 28. februar 1996 Vedtaget ved tredjebehandling den 26. april 1996 Lov nr. 337 af 01/05/1996 § 1. Med det formål at skabe mulighed for konkurrerende færgefart  

 kan trafikministeren bringe ScandLines A/S' ret til at benytte færgeleje 1 og  

 dele af opmarcharealet i Helsingør Havn til ophør.
 Stk. 2. Staten erstatter ScandLines A/S det tab, der følger af, at  

 retten, jf. stk. 1, bringes til ophør.
Stk. 3. Trafikministeren bemyndiges til at træffe de fornødne  

 foranstaltninger med henblik på denne færgefart, herunder 1) foretage ændringer af færgeleje 1, opmarch-, til- og frakørselsforhold  

 i færgeterminalen og vejvisning samt etablere til- og frakørsel til Færgevej, 2) tillade, at det nye rederi etablerer nye og ændrer eksisterende  

 bygnings-, landgangs- og tilslutningsanlæg i havnen og færgeterminalen, og 3) erhverve, om fornødent ved ekspropriation efter reglerne i lov om  

 fremgangsmåden ved ekspropriation vedrørende fast ejendom, den kommunale  

 parkeringsplads ved Færgevej.
 § 2. Loven træder i kraft dagen efter bekendtgørelsen i  

 Lovtidende.
Oprindeligt fremsat forslag § 1. Med det formål at skabe mulighed for konkurrerende færgefart  

 kan trafikministeren bringe ScandLines A/S' ret til at benytte færgeleje 1 og  

 dele af opmarcharealet i Helsingør Havn til ophør.
 Stk. 2. Staten erstatter ScandLines A/S det tab, der følger af, at  

 retten, jf. stk. 1, bringes til ophør.
Stk. 3. Trafikministeren bemyndiges til at træffe de fornødne  

 foranstaltninger med henblik på denne færgefart, herunder 1) foretage ændringer af færgeleje 1, opmarch-, til- og frakørselsforhold  

 i færgeterminalen og vejvisning samt etablere til- og frakørsel til Færgevej, 2) tillade, at det nye rederi etablerer nye og ændrer eksisterende  

 bygnings-, landgangs- og tilslutningsanlæg i havnen og færgeterminalen, og 3) erhverve, om fornødent ved ekspropriation efter reglerne i lov om  

 fremgangsmåden ved ekspropriation vedrørende fast ejendom, den kommunale  

 parkeringsplads ved Færgevej.
 § 2. Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger 1. Indledning.
 Helsingør Havn består af Helsingør Statshavn og DSB's havneanlæg, der  

 omfatter færgeleje 1, 2 og 3 samt opmarcharealer, (fællesterminalen).
 Ved lov nr. 221 af 4. april 1990 om udbygning af fællesterminalen i  

 Helsingør blev trafikministeren bemyndiget til at træffe de fornødne  

 foranstaltninger med henblik på etablering af fællesterminalen.
Overførsel af trafik mellem Helsingør og Helsingborg udføres i dag af det  

 dansk-svenske selskab ScandLines A/S og Sundbusserne A/S.
ScandLines A/S ejes  

 ligeligt af DSB Rederi A/S og SweFerry AB, der ejes af de svenske jernbaner.
Sundbusserne overfører alene passagerer, medens ScandLines A/S overfører  

 lastbiler, busser, personbiler, cykler, passagerer og persontogvogne, idet  

 godstogvogne overføres via DanLink-ruten mellem Helsingborg og Københavns  

 frihavn.
Med et årligt overførselstal på ca. 1,5 mio. personbiler, 300.000  

 lastbiler, 50.000 busser, 17.000 persontogvogne og 12 mio. passagerer - heraf  

 ca. 2 mio. med Sundbusserne - er der tale om en af Europas største  

 færgeoverfarter.
Færgetrafikken med overførsel af jernbanevogne og biler mellem Helsingør  

 og Helsingborg blev tidligere varetaget af to selvstændige rederier, De  

 Danske Statsbaner/Statens Jarnvagar (DSB/SJ) og Scandinavian Ferry Lines AB  

 (SFL), der ejes af SJ.
Besejling af overfarten skete med hver sin flåde fra  

 egne terminalanlæg placeret inden for eller i tilknytning til statshavnen i  

 Helsingør.
På svensk side blev der - bl.a. i forbindelse med forlægningen af  

 godstogsoverførsel fra Helsingør-Helsingborg overfarten til den ved lov nr.  

 189 af 9. april 1986 oprettede DanLink-rute mellem Helsingborg og Københavns  

 frihavn - udarbejdet en løsning af Helsingborgs mangeårige problemer omkring  

 banegårds- og havneforholdene.
Et væsentligt punkt heri var ønsket om  

 etablering af en fællesterminal til betjening af trafikken med DSB's og SFL's  

 færger.
Muligheden for samtidig etablering af en fællesterminal til betjening  

 af de to færgeoverfarter i Helsingør blev derefter taget op til drøftelse  

 mellem parterne, der den 21. september 1988 underskrev en hensigtserklæring  

 om fælles drift af Helsingør-Helsingborg overfarten.
Hensigtserklæringen tog  

 sigte på, at DSB og SFL etablerede et fælles driftsselskab for overfarten.  

 Fra DSB's side var det en betingelse for at bygge fællesterminalen i  

 Helsingør, at der samtidig blev etableret et egentligt rederisamarbejde  

 mellem DSB og den SJ ejede SFL-overfart.
Hensigtserklæringen forudsatte, at  

 SJ trak sig ud af samarbejdet med DSB, hvorved der ville opnås en lige  

 dansk/svensk fordeling af interesserne i den fælles DSB/SFL overfart.
 På baggrund af projektets overordnede betydning blev det besluttet at  

 fremsætte forslag til anlægslov i enkeltheder om projektet, der skulle  

 gennemføres efter følgende hovedprincipper:
 * DSB's eksisterende leje 1 i statshavnen skulle ombygges til betjening af  

 to SFL-færger, og SFL's to lejer ved Nordre Mole nedlægges.
* Der skulle etableres to nye færgelejer omkring en fælles midterpier  

 placeret ud for havnens Søndre Mole.
På pierens inderside skulle etableres et  

 kombineret jernbane- og bilfærgeleje til betjening af to nye kombifærger, og  

 på ydersiden skulle etableres et link-span leje til betjening af de to  

 »Prinsessefærger« uden ydre dækkende værker.
 * Ved udflytning af kystindfatningen langs opmarchpladsen skulle denne  

 udbygges, således at området på tilfredsstillende måde kunne betjene DSB's og  

 SFL's samlede overførselstrafik.
 * Lovforslaget, der blev fremsat den 17. januar 1990, indeholdt videre en  

 redegørelse for de bygningsmæssige elementer.
 Ved lov nr. 221 af 4. april 1990 om udbygning af fællesterminalen i  

 Helsingør blev trafikministeren som anført bemyndiget til at træffe de  

 fornødne foranstaltninger med henblik på etablering af fællesterminalen.
 Bevillingerne til udbygning af færgeterminalen i Helsingør og til  

 anskaffelse af den danske nye kombinerede jernbane- og bilfærge til  

 Helsingør-Helsingborg overfarten blev tiltrådt af Folketingets Finansudvalg  

 ved aktstykke nr. 123 af 29. januar 1990.
Ved aktstykke nr. 270 af 1. juni 1990 gav Folketingets Finansudvalg  

 endvidere tilslutning til, at DSB sammen med Scandinavian Ferry Lines AB  

 (SFL), ejet af SJ, etablerede et ligeligt ejet dansk aktieselskab SFL-DSB  

 A/S, der forestår drift og markedsføring af den fælles overfart.
Dette  

 selskab har i dag navnet ScandLines A/S.
 Der er indgået følgende aftaler vedrørende færgeoverfarten:
* Rammeaftale af 29. marts 1990 om samarbejdet mellem DSB og Statens  

 Jarnvagar om færgedrift mellem Helsingborg og Helsingør, der bl.a. indeholder  

 forpligtelser vedrørende overførsel af persontogvogne og betalinger for  

 persontogtrafikken.
Samarbejdet forudsættes i rammeaftalen at ske gennem  

 Statens Jarnvagars datterselskab Scandinavian Ferry Lines (SFL) - senere  

 SweFerry.
* Aftale af 29. marts 1990 mellem DSB og SFL om fælles færgetrafik mellem  

 Helsingborg og Helsingør, som bl.a. indeholder forpligtelser vedrørende  

 tilvejebringelsen af færger, mulig indsættelse af nye færger, terminalservice  

 m.v.
Aftalen er uopsigelig indtil 1. januar 1997, hvorefter aftalen kan  

 opsiges med 12 måneders varsel til udgangen af et kalenderår.
Det betyder, at  

 samarbejdet efter Trafikministeriets opfattelse tidligst kan bringes til  

 ophør den 1. januar 1998.
* Overenskomst af 17. december 1992 mellem ScandLines A/S og DSB om  

 benyttelsen af DSB's land- og havneanlæg i Helsingør.
Lejemålet er for begge  

 parters vedkommende uopsigeligt indtil den 1. november 1997 og kan tidligst  

 bringes til ophør pr. nævnte dato.
Overenskomsten kan efter 1. november 1997  

 af en af parterne opsiges skriftligt med 12 måneders varsel til udløbet af et  

 kalenderår.
ScandLines-samarbejdet blev anmeldt til Europa-Kommissionen, hvilket  

 resulterede i Kommissionens godkendelse den 15. maj 1992.  

 ScandLines-samarbejdet har således opnået fritagelse fra Traktatens artikel  

 85, stk. 1, der omfatter forbud mod konkurrencebegrænsende vedtagelser.
I  

 godkendelsen understregede Kommissionen, at den ønskede at følge  

 prisudviklingen og markedet i godkendelsesperioden 1992-1998. I den anledning  

 har ScandLines årligt indsendt oplysninger til Kommissionen om bl.a.  

 prisudviklingen, senest i oktober 1995. Kommissionen har ikke haft  

 bemærkninger hertil.
Det bemærkes, at godkendelsen ikke omhandler disponering  

 af havnefaciliteterne i Helsingør og Helsingborg.
Ved lov nr. 231 af 4. april 1995 om DSB Rederi A/S er trafikministeren  

 bemyndiget til at oprette et aktieselskab med DSB som ejer og med en  

 aktiekapital ved stiftelsen på 400 mio. kr., der er tilvejebragt ved  

 indskydelse af DSB's rederivirksomhed, herunder indskydelse af DSB's aktier i  

 ScandLines A/S.
Det anføres i bemærkningerne til loven, at der forudsættes  

 indbetalt et stiftertilgodehavende på 1.200 mio. kr. fra DSB Rederi A/S til  

 DSB senest den 31. december 1995. Af aktstykke nr. 76 af 21. november 1995  

 fremgår det imidlertid, at den verserende usikkerhed om den fremtidige  

 indtjening for ScandLines A/S ifølge Rederiets bestyrelse har haft den  

 konsekvens, at det vil være kommercielt uhensigtsmæssigt for Rederiet at  

 forcere en låneoptagelse på 1.200 mio. kr. med henblik på indbetaling i 1995.
Efter loven overtager DSB Rederi A/S driften af den færgefart, der udføres  

 af DSB's rederivirksomhed, ligesom selskabet indtræder i samtlige DSB's  

 rettigheder og forpligtelser vedrørende denne virksomhed.
DSB Rederi A/S er  

 således indtrådt i aftalen af 29. marts 1990, medens overenskomsten af 17.  

 december 1992 efter sit indhold må antages at have både DSB og DSB Rederi A/S  

 som parter.
 Af bemærkningerne til lovforslaget fremgår, at fortsat drift af DSB's  

 nuværende overfarter, herunder ruten, der forestås af ScandLines A/S, er  

 kernen i det nye selskabs virke.
Det fremgår videre, at selskabet i de af DSB ejede havne, herunder  

 fællesterminalen i Helsingør, forudsættes generelt at overtage de særlige  

 havneinstallationer, der er relateret til færgerne, d.v.s. færgeklapper,  

 forsyningstårne m.v.
Endvidere forudsættes selskabet at overtage de  

 terminalbygninger m.v. med naturligt tilhørende arealer, der anvendes i  

 forbindelse med rederivirksomheden, og som er matrikulerede eller vil kunne  

 matrikuleres.
Selskabet overtager derimod ikke selve havneanlæggene, herunder  

 færgelejer og opmarcharealer, der forbliver DSB's ejendom.
Der opnås herved  

 en ordning, der principielt svarer til ordningen i statshavnene.
 Med henblik på benyttelse af DSB's leje 1 i Helsingør Statshavn er DSB  

 Rederi A/S indtrådt i overenskomsten indgået mellem DSB og Trafikministeriet  

 (ved Statshavnsadministrationen, Frederikshavn) om betaling for benyttelse af  

 Helsingør Statshavn, hvorefter der betales en afløsningsafgift for  

 benyttelsen af statshavnen.
Sundbusserne A/S, der ejes af det norske rederi Moltzau, har i årtier  

 drevet passagerfærgetrafik mellem Helsingør og Helsingborg.
Selskabets skibe  

 havde oprindelig anløbsplads på det yderste stykke af statshavnens Søndre  

 Mole.
Efter vedtagelsen af loven af 1990 om etableringen af fællesterminalen,  

 som bl.a. havde den konsekvens, at DSB's hidtidige færgeleje 2 og 3 i  

 statshavnen ud for stationsforpladsen ikke længere skulle benyttes, fik  

 Sundbusserne opfyldt et ønske om en anløbsplads med tilhørende  

 terminalbygning længere inde i havnen.
Denne anløbsplads er midlertidig,  

 indtil en permanent løsning ved DSB's leje 1 er mulig, når SFL's færger ad  

 åre ikke længere benytter dette leje.
Der er indgået kontrakt mellem  

 Trafikministeriet (ved Statshavnsadministrationen, Frederikshavn) og  

 Sundbusserne, hvorefter sidstnævntes lejemål fra statshavnsadministrationens  

 side kan opsiges til ophør på det tidspunkt, hvor SFL's færger ophører med  

 brugen af færgeleje 1, dog tidligst den 1. november 2005.
 ScandLines A/S' afgivelse af DSB's leje 1 vil efter Trafikministeriets  

 opfattelse kunne ske, uden at Sundbusserne A/S har krav på plads i dette leje  

 på afgivelsestidspunktet, medens Sundbusserne må antages at have en ret til  

 lejet fra 1. november 2005, men i så fald alene med henblik på at drive  

 passagerfærgedrift.
 De eksisterende forhold i fællesterminalen fremgår af bilag 1.
Inden for de senere år har et antal rederier søgt om at få adgang til  

 Helsingør Havn for at etablere konkurrerende færgefart.
Alle ansøgninger er  

 blevet afslået under henvisning til manglende plads.
En af ansøgerne,  

 rederiet Mercandia, klagede i foråret 1992 til Europa-Kommissionen, der i  

 september 1994 tilkendegav, at den umiddelbart fandt, at afslaget kunne være  

 i strid med EF-traktatens konkurrenceregler (artikel 90, jf. artikel 86).
Konkurrencerådet havde i maj 1993 givet udtryk for en tilsvarende  

 opfattelse.
Konkurrencerådet har dog under senere drøftelse af sagen i august  

 1995 tilkendegivet, at det afgørende var at få etableret et effektivt  

 konkurrencedygtigt alternativ til det nuværende monopol på gennemsigtige og  

 ikke-diskriminerende vilkår.
Om dette skete fra eksisterende uudnyttede  

 lejer, ved deling af eksisterende udnyttede lejer mellem konkurrerende  

 rederier eller ved etablering af nye lejer var for så vidt ikke et  

 konkurrenceretligt anliggende.
Når Konkurrencerådet hidtil har anbefalet  

 åbning af eksisterende lejer for et alternativt rederi og set bort fra de to  

 øvrige muligheder, skyldes det, at Konkurrencerådet efter det af  

 Trafikministeriet oplyste, ikke tidligere havde anset disse for mulige.
 Kommissionens opfattelse grunder sig på, at den anser det forhold, at  

 staten - som ejer af de dele af havnefaciliteterne i Helsingør Havn, der  

 egner sig til færgetransport af køretøjer - udelukkende udlejer disse til  

 ScandLines A/S, for misbrug af en dominerende stilling, der er uforenelig med  

 fællesmarkedet efter EF-traktatens artikel 86, og dermed forbudt i den  

 udstrækning, samhandelen mellem medlemsstaterne herved kan påvirkes.  

 Påvirkningen skal ses på baggrund af færgefartens geografiske beliggenhed og  

 størrelse.
 Kommissionen er ikke på nuværende tidspunkt fremkommet med en formel  

 skrivelse eller en beslutning efter EF-traktatens artikel 90, stk. 3. Det  

 bemærkes, at der har været en række bilaterale kontakter mellem  

 Trafikministeriet og Europa-Kommissionen.
 Europa-Kommissionen har vedvarende peget på en løsning, hvor der gives et  

 nyt rederi adgang til et af de eksisterende færgelejer, der benyttes af  

 ScandLines A/S, og har i begyndelsen af februar 1996 givet udtryk for, at en  

 placering ved Nordre Mole også kunne være en mulighed.
 Det blev herefter besluttet, at der med henblik på at skabe reel  

 konkurrence på overfarten skulle foretages en vurdering af  

 placeringsmulighederne for et nyt rederi ved benyttelse af havnefaciliteterne  

 i Helsingør, idet der i disse vurderinger skulle indgå juridiske, plan-,  

 trafik- og miljø- og besejlingsmæssige samt økonomiske forhold.
 De placeringsmuligheder, som skulle undersøges, var følgende:
 * DSB leje 1.
 * DSB leje 3.
 * Nordre Mole-leje indtil færdiggørelsen af Øresundsforbindelsen,  

 hvorefter færgerne flyttes til et af de eksisterende lejer i DSB terminalen.
 * Nyt leje mellem stationen og DSB leje.
En arbejdsgruppe under Trafikministeriet har foretaget disse vurderinger,  

 der er sammenfattet i en rapport af 19. februar 1996 »Konkurrerende  

 færgefart Helsingør-Helsingborg«.
Rapporten blev den 22. februar 1996  

 oversendt til Folketingets Trafikudvalg.
Det fremgår af rapporten, at der er forskellige ulemper forbundet med alle  

 fire alternativer, og at etablering af en konkurrerende overfart, der skal  

 benytte lejer i statshavnen eller lejer, der benyttes af ScandLines A/S, ikke  

 vil være i overensstemmelse med de forudsætninger, der har ligget til grund  

 for tidligere lovgivning.
Derfor kræver afgivelse af leje 1 vedtagelse af en  

 lov herom i Folketinget.
 2. Lovforslagets indhold.
 Regeringen har ud fra en samlet vurdering fundet, at ønsket om at skabe  

 reel konkurrence på overfarten under de givne forudsætninger bedst opnås ved,  

 at et konkurrerende rederi får adgang til DSB's færgeleje 1 og dele af  

 opmarcharealet i fællesterminalen.
 Leje 1 er det af de eksisterende lejer, der bedst lever op til hovedkravet  

 om, at der skal sikres reel konkurrence bl.a. som følge af, at benyttelsen  

 heraf kan ske med mindst mulig behov for besejlings- og  

 trafikafviklingsmæssig koordination med ScandLines A/S' færgefart fra leje 2  

 og 3.
 Før et nyt rederi kan starte færgefart fra DSB's leje 1 og benytte  

 opmarcharealer m.v., skal der træffes en række foranstaltninger, og efter  

 lovforslaget gives der trafikministeren bemyndigelse til at bringe ScandLines  

 A/S' ret til benyttelse af leje 1 m.v. til ophør, at foretage ombygning af  

 færgelejet, opmarcharealer m.v., at tillade, at en ny operatør får muligheden  

 for at udføre nye anlægsarbejder og foretage ændringer i eksisterende anlæg.  

 Endvidere bemyndiges trafikministeren til helt eller delvist at ekspropriere  

 den kommunale parkeringsplads ved Færgevej.
Det bemærkes, at det nye rederi skal forhandle med havnemyndighederne i  

 Helsingborg med henblik på at opnå de fornødne tilladelser.
Mulighederne for  

 besejling af Helsingborg Havn er ikke undersøgt, men det er fra denne havn  

 tilkendegivet, at der vil være plads til et nyt færgerederi.
 3. Nyt rederis adgang til færgeleje 1.
 DSB's færgeleje 1, hvis beliggenhed fremgår af bilag 1, besejles i dag af  

 ScandLines A/S med det svenske selskab SweFerry's to ca. 75 m lange og 18 m  

 brede bilfærger.
 Indsættelse af væsentlige større færger end de nuværende vil stille større  

 krav til færgernes manøvreegenskaber af hensyn til besejlingsforholdene i  

 havnen.
 Det vurderes dog muligt med visse begrænsninger at besejle færgelejet med  

 samme høje regularitet som i dag med op til 120 m lange færger, udstyret med  

 moderne manøvregrej, f.eks. shuttle-færger med 2 uafhængige vendbare  

 propeller i hver ende. (Tycho Brahe er til sammenligning 111 m lang).
 Ved indsættelse af det nye rederis færger i leje 1 vil trafikintensiteten  

 ikke ændres i forhold til i dag, idet ScandLines A/S' besejling bringes til  

 ophør, hvorfor der ikke vil være behov for koordinering af sejlplaner af  

 besejlingsmæssige årsager.
 Omfanget af tilpasninger af færgelejet afhænger i væsentlig grad af den  

 aktuelle færgetype, der skal indsættes på overfarten.
 Afhængigt af færgens længde, bredde, fribord, deplacement m.v. vil en  

 række ændringer af lejet kunne blive aktuelle, herunder udvidelse af den  

 inderste del af lejet ved nedbrydning af en kort pier modsat anlægssiden,  

 forhøjelse af sidefendere, etablering af ny duc d'albe (d.v.s en  

 pælekonstruktion, som færgen lægger op til) yderst i lejet og mod  

 Sundbussernes leje, samt nyt arrangement for en ydre fortøjning.
 Rampen til færgernes hoveddæk skal tilpasses færgen, og det kan eventuelt  

 blive nødvendigt at udvide/flytte klappen, ligesom der for færger med to dæk  

 uden indvendig rampe i færgen skal etableres en personbilrampe til øvre dæk.  

 Denne udvendige rampe kan etableres enten vest for rampen til hoveddækket  

 eller centralt over denne.
Den eksisterende gangbro på Søndre Mole tilhører DSB Rederi A/S, hvorfor  

 aftale om benyttelse heraf må indgås mellem selskaberne.
Broen vil være den  

 naturlige forbindelse for gående landgangspassagerer til og fra den nye  

 færges passagerdæk.
Der kan - afhængig af hvilken færgetype, det nye rederi  

 vil indsætte og placering af færgens portåbning - blive tale om justeringer  

 ved landgangsbroen i tilfælde af højdeforskelle mellem niveauer for gangbro-  

 og passagerdæk.
Dette kan medføre, at den yderste ende af  

 passagerlandgangsbroen skal forhøjes med op til 3-4 m.
I land kan passagerer benytte de eksisterende adgange ved stationen.
Det  

 nye rederi må i overensstemmelse med sædvanlig praksis selv etablere eller  

 leje billetkontor samt foretage kontrol på gangbroen, idet der må træffes  

 nærmere aftale om placeringen heraf.
 ScandLines A/S og det nye rederi bør have adskilte til- og frakørselsveje  

 til eget opmarchareal og egne færger, hvilket mest muligt reducerer behovet  

 for koordinering mellem de to rederier.
 Det vil derfor være en forudsætning for detailprojekteringen, der vil  

 blive baseret på den principielle udformning af arealerne m.v., som fremgår  

 af bilag 2, at der i videst muligt omfang opnås en sådan adskillelse.
Et nyt konkurrerende rederi skal derfor have egen separat indkørsel fra  

 Færgevej og ikke dele indkørsel og billetteringsbokse med ScandLines A/S.
Fra  

 Færgevej opnås adgang til et separat opmarchareal (bane 1-3) med plads til  

 108 personbilenheder, som ligger vest for vejen for frakørsel fra færgerne.
Dette areal, der inddrages til udelukkende at betjene leje 1, er ikke  

 tilstrækkelig stort til at kunne betjene et nyt konkurrerende rederis færger.  

 Det kan derfor udvides mod syd ved inddragelse af hele eller dele af  

 lastbilarealet nord for det nuværende billetteringsområde.
Antallet af  

 opmarchbaner kan endvidere eventuelt forøges fra 3 til 4 ved inddragelse af  

 en del af den kommunale parkeringsplads ved Færgevej.
 Herved vil der kunne skaffes opmarchplads til i alt ca. 220  

 personbilenheder.
Afvikling af biltrafik til og fra færgen kan principielt foregå som i dag.  

 Det er ikke givet, at en færges øvre dæk og nedre dæk kan betjenes samtidigt,  

 idet der kun er en vejbane under gangbroen til Søndre Mole.
Den kan muligvis  

 ombygges til to smalle baner, men ved indsættelse af større færger end i dag,  

 må der forventes længere tid til losning og lastning, og derfor længere  

 liggetid i havnen.
Trafikalt set er det uacceptabelt at lede trafik direkte ind på Færgevej i  

 kurven ved Stationspladsen fra en færge i leje 1. Der er ikke plads foran  

 færgen til en kø af biler, som skal vente på at komme ind på Færgevej.
Fra  

 foden af rampen fra øvre dæk til vejen vil der være ca. 20 m, fra klappen ca.  

 30 m.
Da Færgevej kun har et spor i hver retning, kan der kun ledes trafik ud  

 fra færgen i et spor ad gangen, og afviklingen vil give forsinkelser  

 (kødannelser) både for den almindelige trafik på Færgevej og for trafik fra  

 færgen.
Der må forventes en urimelig lang lossetid med kø af biler på rampe  

 og klap.
Det er ligeledes uacceptabelt at lede trafik fra leje 1 ad den  

 hidtidige frakørselsvej gennem terminalen, idet bilerne fra leje 1 derved  

 skal krydse trafikken fra leje 2 og 3. En koordinering af det nye rederis  

 sejlplaner med ScandLines A/S' sejlplaner (dvs. losseprocedurer) vil være  

 nødvendig, men i så fald vil der ikke være etableret en reel  

 konkurrencesituation.
 Såfremt der - bortset fra hensynet til togtrafikken fra leje 2 - skal være  

 mulighed for ukoordineret sejlads på det ny rederis leje 1 og leje 2 og 3, må  

 det overvejes at etablere en særskilt frakørselsvej fra leje 1 parallelt med  

 Færgevej, således som skitseret på bilag 2.
 Foretagne undersøgelser indikerer, at det herved - uanset den færgetype og  

 størrelse, der vil blive indsat på leje 1 - vil være nødvendigt at inddrage  

 yderligere en del af den kommunale parkeringsplads mellem Færgevej og den  

 fremtidige opmarchplads fra leje 1.
Person- og lastbiler, der skal udtages til politi- og toldkontrol, må i  

 givet fald ledes via en med et bomanlæg forsynet separat udkørsel ad den  

 hidtidige frakørselsvej for leje 2 og 3 til politi- og toldkontorbygningen  

 ved DSB Rederi A/S' (ScandLines A/S') billetteringsbokse, jf. bilag.
Der må  

 indgås aftale om betaling for benyttelse af politi- og  

 toldkontrolfaciliteterne mellem det nye rederi og DSB Rederi A/S (ScandLines  

 A/S).
 Det understreges, at der i ovennævnte alene er angivet rammerne for en  

 projektudførelse, idet den endelige udformning i overensstemmelse med  

 sædvanlig praksis sker ved detailprojekteringen.
Det vil i øvrigt blive overvejet, om leje 1 med tilhørende opmarchareal  

 skal afhændes til statshavnen under hensyn til, at lejet ligger inden for  

 statshavnens grænse, og at det vil være administrativt mest enkelt, at et nyt  

 rederi har relationer til kun en ejer, nemlig statshavnen.
Hertil kommer  

 eventuelle overvejelser om statshavnens fremtid i øvrigt.
Sammenhængende  

 hermed vil det endvidere blive overvejet at afhænde DSB's færgeleje 2 og 3  

 med tilhørende opmarcharealer til DSB Rederi A/S.
 4. Udpegning af det nye konkurrerende rederi.
Beslutningen om at åbne for konkurrence på Helsingør-Helsingborg  

 overfarten nødvendiggør en stillingtagen til, hvorledes valget af det  

 konkurrerende rederi kan og bør ske.
Dette skal ske i lyset af, at der er  

 indgivet en klage til Europa-Kommissionen vedrørende Trafikministeriets  

 afslag på en ansøgning om at få adgang til Helsingør Havn samt det forhold,  

 at Trafikministeriet gennem årene og også i de seneste måneder har modtaget  

 henvendelser om adgang til havnen, herunder også til fællesterminalen, fra en  

 række personer og rederier.
 Der er ikke bestemmelser i EU-retten, der forpligter staten til at udbyde  

 retten til at benytte et eksisterende færgeleje i offentligt udbud.
 Dette er imidlertid ikke ensbetydende med, at det ikke er muligt at  

 anvende principperne i EU-rettens udbudsregler også uden for  

 anvendelsesområdet herfor, navnlig når der findes behov for at skabe en åben  

 og gennemsigtig procedure for tildelingen af en rettighed, idet  

 tildelingskriterierne skal være objektive, gennemsigtige, saglige og  

 ikke-diskriminerende.
 Det er regeringens opfattelse, at valget af rederi bør ske efter udbud,  

 idet dette er i overensstemmelse med de konkurrenceretlige principper og  

 samtidigt tilgodeser ønsket om at skabe reel konkurrence.
Der vil derfor af Trafikministeriet blive afholdt offentligt udbud baseret  

 på objektive, gennemsigtige og ikke-diskriminerende kriterier blandt alle  

 interesserede rederier om adgangen til færgeleje 1, idet der vælges det mest  

 fordelagtige tilbud i forhold til ønsket om at skabe reel konkurrence.
Som  

 eksempler på kriterier i forbindelse med udbuddet kan nævnes rederierfaring,  

 økonomisk soliditet og miljørigtighed, hvorved bemærkes, at  

 Europa-Kommissionen på forhånd vil blive underrettet om  

 udvælgelseskriterierne.
Det nye rederi skal - indtil en eventuel overdragelse  

 af leje 1 med tilhørende opmarcharealer - betale afgifter for brug af leje 1  

 efter samme principper, som der hidtil har været betalt efter.
Derfor vil  

 størrelsen af vederlaget for benyttelsen ikke indgå som et  

 udvælgelseskriterium ved udbuddet.
 Dette udbud gælder kun frem til oktober 2005.
 Det bemærkes, at ScandLines A/S og dets ejere ikke vil kunne udpeges.
Til at bistå Trafikministeriet med udarbejdelsen af udbudsmaterialet og  

 udpegningen af rederi vil der blive sammensat et panel af uafhængige,  

 uvildige og sagkyndige eksperter.
Panelet vil blive etableret umiddelbart  

 efter lovforslagets fremsættelse, således at arbejdet med udpegning af nyt  

 rederi fremskyndes med henblik på, at det nye rederi kan påbegynde sejladsen  

 snarest muligt efter lovforslagets vedtagelse.
 5. Miljømæssige konsekvenser.
 Afsnit 5 i rapporten »Konkurrerende færgefart  

 Helsingør-Helsingborg« indeholder en vurdering af de trafikale og  

 miljømæssige konsekvenser af, at et nyt rederi påbegynder sejlads på  

 overfarten.
I forbindelse med loven om udbygning af færgeterminalen i Helsingør blev  

 foretaget miljøundersøgelser bl.a. på grundlag af en trafikprognose, idet  

 disse miljøundersøgelser er sammenfattet i rapporten »Helsingør  

 fællesterminal - miljøundersøgelser, december 1989«.
Der var dengang  

 forventet en trafikvækst på overfarten på ca. 28 pct. for perioden fra 1988  

 til år 2000 og en vækst på ca. 18 pct. fra 1988 til 1995. Dette indgik i  

 grundlaget for miljøundersøgelserne.
Det har efterfølgende vist sig, at trafikvæksten i perioden 1988 til 1995  

 kun udgjorde ca. 3 pct., hvilket bl.a. skyldes konjunkturerne i Sverige.
I de  

 allerseneste år er trafikken på overfarten igen vokset kraftigt.
 Det fremgår af Transportrådets rapport af december 1995 til Folketingets  

 Trafikudvalg om færgedrift fra Helsingør Havn, at det ud fra tidligere  

 vurderinger og ud fra den seneste trafikudvikling ikke forekommer urimeligt  

 at antage, at trafikken kan være steget med 20-25 pct., inden  

 Øresundsforbindelsen åbner, idet stigningen bl.a. vil være afhængig af, om  

 der vil ske prisfald, når konkurrerende rute etableres.
Selv en trafikvækst på 20-25 pct. fra i dag og frem til åbningen af  

 Øresundsforbindelsen vil imidlertid ikke overstige den tidligere forventede  

 vækst på ca. 28 pct. fra 1988 til år 2000. Miljøkonsekvenserne ved placering  

 af et nyt rederi i DSB's leje 1 vil derfor selv ikke med en trafikstigning på  

 25 pct. overstige, hvad der blev vurderet ved miljøundersøgelsen for  

 fællesterminalen, herunder vedrørende støjniveauet og vibrationer på  

 tilkørselsvejene.
Det medfører, at for den mest støjbelastede tilkørselsvej  

 til havnen, Flynderborgvej, vurderes støjen således i perioden frem til år  

 2000 maksimalt at kunne stige til 68 dB(A).
Ved placering af et nyt rederis færger i leje 1 kan der imidlertid blive  

 tale om en større støj- og vibrationsbelastning fra køretøjer, såfremt der  

 skal køre biler ombord på færgens øverste dæk i leje 1, men konsekvenserne  

 heraf vil være begrænsede.
Det samme vil være tilfældet i forbindelse med den  

 øgede trafik på Færgevej som følge af til- og frakørsel til det nye rederi.
 Støj og vibrationer fra et nyt rederis færger i færgelejet vil ligeledes  

 kunne indebære forværringer i forhold til i dag, såfremt de nye færger er  

 mere støjende end de nuværende færger.
En øget biltrafik vil give øgede emissioner fra biler, lastbiler og busser  

 i og omkring de mest belastede tilkørselsveje til færgeterminalen.
Det blev i  

 miljøundersøgelserne fra 1989 vurderet, at koncentrationerne for såvel  

 kulmonoxid som kvælstofoxid var relativt lave.
Det blev vurderet, at  

 ændringerne som følge af etableringen af fællesterminalen ville blive helt  

 marginale.
 Det vurderes derfor på baggrund af førnævnte trafikale grundlag,  

 miljøundersøgelserne fra 1989 samt de seneste års fornyelse af bilparken, at  

 en placering af et nyt rederi i færgeleje 1 ikke vil have nævneværdig  

 betydning for luftkvaliteten i området som følge af biltrafikken.
 Derimod kan der blive tale om en forringelse af luftkvaliteten afhængigt  

 af, hvilken færge- og motortype samt brændstof, der vil blive anvendt af det  

 nye rederi, samt af omfanget af den samlede færgetrafik.
Biltrafikken kan virke som en barriere for fodgængere og cyklister, og en  

 sådan barriereeffekt eksisterer i dag på Flynderborgvej.
Denne barriereeffekt  

 vil forøges ved stigende trafik.
Da trafikken ikke forventes at ville stige  

 mere end forudsat ved miljørapporten fra 1989, vil der imidlertid ikke være  

 tale om en forværring af forholdene i forhold til den ved 1990-loven  

 foretagne vurdering.
Strømforholdene, og derved havmiljøet, uden for havnen vil ikke blive  

 påvirket.
I havnen kan ikke påregnes nogen sedimentspredning ved drift af  

 færgerne, idet lejerne allerede er, eller ved indsættelse af større færger  

 end de nuværende, vil blive forsynet med en tilstrækkelig god bundsikring,  

 således at lokal erosion og dermed sedimentspredning undgås.
 Der vil heller ikke opstå sedimentspredning ved det nye rederis  

 etablering, såfremt dette ikke medfører behov for ændringer af  

 kajkonstruktioner, medens der kan opstå mindre sedimentspredning ved  

 ændringer heraf.
Færgelejet er eller vil, som ovenfor anført, blive forsynet med en  

 tilstrækkelig god bundsikring, som kan modvirke lokal erosion.  

 Miljøkonsekvenserne af skruevandet vil dermed alene hidrøre fra den kraftige  

 turbulente strøm, som skruerne forårsager.
Der foreligger ikke specielle  

 undersøgelser af disse forhold, som i øvrigt vil være af meget begrænset  

 udstrækning.
En positiv effekt af skruevandet er den tvungne vandudskiftning  

 i området nær færgelejerne.
Det nye rederis færgefart fra færgeleje 1 medfører, at de meget betydelige  

 kulturhistoriske og fredningsmæssige interesser, der knytter sig til  

 Kronborg, ikke vil blive påvirket.
Til gengæld må påregnes visse forringelser  

 i miljøet foran den fredede stationsbygning.
 6. Økonomiske konsekvenser m.v.
 6.1. Anlægsudgifter og afgifter m.v.
Omkostningerne til indretning af selve færgelejet til en ny færgeoperatør  

 er stærkt afhængig af den færgetype, der indsættes, og af den motorkraft,  

 færgerne er udstyret med.
Endvidere er omkostningerne stærkt afhængige af, om  

 de færger, der planlægges indsat, har indvendige ramper til et øvre bildæk  

 eller der skal etableres udvendigt rampeanlæg.
 Hvis der indsættes færger af nogenlunde samme type og størrelse som  

 ScandLines A/S' nuværende færger, bliver de omkostninger, der efter sædvanlig  

 praksis i statshavnene finansieres af færgerederier, næppe større end 1,5  

 mio. kr., excl. moms, fordelt med 0,5 mio. kr. til ændringer af klap til  

 hoveddæk, 0,8 mio. kr. til ændringer ved passagerlandgang og 0,2 mio. kr. til  

 diverse samt projektering og tilsyn.
 Såfremt der skal etableres udvendigt rampeanlæg, vil en sandsynlig udgift  

 for rederiet blive ca. 5,5 mio. kr. excl. moms.
 De omkostninger, der efter sædvanlig praksis i statshavnene finansieres af  

 havneejer, vil bl.a. omfatte affendring i selve færgelejet, vej- og  

 pladsanlæg samt signalanlæg m.v., bundsikring og projektering og tilsyn.
 Den sandsynlige udgift vil beløbe sig til ca. 8 mio. kr., excl. moms,  

 såfremt der etableres en separat frakørselsvej for leje 1. Hertil kommer ca.  

 4 mio. kr. ved en eventuel forlægning mod syd af den eksisterende  

 frakørselsvej for leje 2 og 3.
 Skønsmæssigt anslås herefter følgende sandsynlige udgifter i januar 1996  

 priser excl. moms.
 (*) Incl. separat frakørselsvej for leje 1, men excl. forlægning af  

 frakørselsvej for leje 2 og 3.
 De her nævnte omkostninger for havneejeren forudsættes at blive afholdt  

 inden for Trafikministeriets samlede rammer.
 Hertil kommer udgifter til eventuel hel eller delvis ekspropriation af den  

 kommunale parkeringsplads mellem Færgevej og opmarchpladsen for leje 1, som  

 også forudsættes afholdt inden for Trafikministeriets rammer.
 Ud over de ovenfor nævnte rederiomkostninger skal rederiet selv afholde  

 omkostninger til billetteringsbokse og bygninger samt lejeomkostninger for  

 benyttelsen af de anlæg, der tilhører DSB Rederi A/S.
 Det bemærkes, at det nye rederi skal betale afgifter for brug af leje 1  

 efter samme principper, som ScandLines A/S (DSB Rederi A/S) hidtil har betalt  

 til DSB og statshavnen for brug af dette leje.
 6.2. Erstatningsspørgsmål.
 Med forslaget foretages der et indgreb over for ScandLines A/S' ret til at  

 benytte færgeleje 1 og dele af opmarcharealet.
Lovforslaget indebærer således, at ScandLines A/S' lejeret til dette  

 færgeleje m.v. bringes til ophør uden iagttagelse af det varsel, der gælder  

 efter lejekontrakten mellem DSB og ScandLines A/S.
Dette ophør af lejeretten  

 kan medføre en indskrænkning i ScandLines A/S' overførselskapacitet og dermed  

 et tab i indtjeningen.
Ved lovforslagets § 1, stk. 2, er det med henblik  

 herpå fastsat, at staten erstatter det tab, ScandLines A/S påføres herved.
 Bestemmelsen tager alene sigte på det tab, ScandLines A/S måtte lide  

 indtil det tidspunkt, hvor lejekontrakterne efter deres indhold kunne  

 opsiges.
 Erstatningens størrelse vil bl.a. afhænge af, hvornår afståelsen skal ske.  

 Der er i den forbindelse grund til at pege på, at ScandLines A/S er  

 forpligtet til at søge sit tab ved indgrebet begrænset, f.eks. ved en ændret  

 eller forøget anvendelse af de færgelejer, som selskabet beholder og ved en  

 ombygning og/eller udskiftning af færger eller anden anvendelse heraf m.v.
 ScandLines A/S har i en udtalelse til Trafikministeriet, der er optrykt  

 som bilag C til rapporten, der også omfatter DSB Rederi A/S og Sweferry AB's  

 synspunkter, oplyst, at en placering af et nyt rederi ved Nordre Mole ikke  

 vil medføre noget erstatningskrav.
 Da lovforslaget ikke ændrer ved ScandLines A/S' adgang til fortsat at  

 besejle Helsingør-Helsingborg overfarten, opstår der ikke spørgsmål om  

 erstatning for det eventuelle indtægtstab, som følger af den  

 konkurrencesituation, der etableres ved, at en ny operatør får adgang til at  

 besejle ruten.
 Endvidere vil et indgreb i ScandLines A/S' kontraktsrettigheder til  

 anvendelse af færgehavnen i Helsingør kunne medføre et eventuelt  

 erstatningskrav i forholdet mellem ScandLines A/S og DSB Rederi A/S.
 Regeringen vil være indstillet på at søge opnået en forligsmæssig ordning  

 med ScandLines A/S og dets ejere, hvorved bemærkes, at færgeleje 1 i dag  

 besejles af to færger med svensk besætning tilhørende Sweferry A/S.
Det fremgår videre, at der ved afgivelse af færgeleje 1 til et nyt rederi  

 også opstår spørgsmål, om Sundbusserne A/S i henhold til aftalen med  

 statshavnen har ret til placering i dette færgeleje.
Det må efter  

 Trafikministeriets opfattelse formodes, at der ved aftalen er skabt en ret,  

 der er erstatningsretligt beskyttet, men at denne næppe vil kunne gøres  

 gældende før 1. november 2005 og alene vedrørende passagerfærgedrift.
Det bør  

 i denne forbindelse tages i betragtning, at Sundbusserne vil kunne fortsætte  

 den hidtidige færgefart fra den eksisterende anløbsplads.
Det bemærkes, at  

 spørgsmålet vil indgå i en samlet disponering af havnefaciliteterne i  

 Helsingør efter ibrugtagningen af Øresundsforbindelsen.
 6.3. Andre økonomiske og administrative konsekvenser.
 Lovforslaget har ikke øvrige økonomiske og administrative konsekvenser  

 bortset fra udgifter til konsulentbistand m.v. i størrelsesordenen 5 mio. kr.  

 Disse udgifter bliver afholdt inden for Trafikministeriets samlede rammer.
 Endelig skal der henvises til de i afsnit 3. omtalte overvejelser  

 vedrørende ejerforholdene i fællesterminalen.
 7. Erhvervsøkonomiske konsekvenser.
 Lovforslaget har til formål at indføre reel konkurrence på overfarten  

 Helsingør-Helsingborg, hvilket som anført ovenfor vil blive sikret ved, at  

 der afholdes offentligt udbud blandt alle interesserede rederier om adgangen  

 til færgeleje 1. Konkurrencen vil være til gavn for trafikanterne, idet det  

 må formodes, at der fremover bliver tale om lavere overfartspriser end de,  

 der ville have været uden konkurrence.
 8. Forholdet til EU-retten.
 Der henvises til lovforslagets almindelige bemærkninger pkt. 1.
 9. Høring.
 Lovforslaget har været sendt til høring hos Statsministeriet,  

 Udenrigsministeriet, Justitsministeriet, Finansministeriet,  

 Erhvervsministeriet, Miljø- og Energiministeriet, DSB og  

 Statshavnsadministrationen, Frederikshavn.
 Lovforslaget er endvidere samtidig med fremsættelsen sendt til høring i  

 Frederiksborg Amt og Helsingør Kommune.
Bemærkninger til lovforslagets enkelte bestemmelser Til § 1 Det fremgår af lovforslagets almindelige bemærkninger, at ScandLines A/S'  

 ret til at benytte færgeleje 1 og dele af opmarcharealet m.v. kan bringes til  

 ophør, og bestemmelsen i stk. 1 tager sigte herpå.
 Da selskabet har en retsbeskyttet adgang til at benytte færgeleje 1 m.v.,  

 udløser ophøret af denne ret erstatning, jf. bestemmelsen i stk. 2.  

 Erstatningen søges fastsat forligsmæssigt via forhandlinger mellem  

 Trafikministeriet og ScandLines A/S og dettes ejere.
 Der skal videre træffes en række foranstaltninger, inden den nye færgefart  

 kan etableres, og efter bestemmelsen i stk. 3 bemyndiges trafikministeren til  

 at træffe alle nødvendige foranstaltninger, der kan iværksættes straks efter  

 lovens ikrafttræden, herunder de i nr. 1-3 anførte, hvorom bemærkes følgende.
Nr. 1 og 2 Det er nødvendigt at foretage en række ændringer i den eksisterende  

 infrastruktur, så denne tilpasses det nye rederi.
Der vil således blive  

 foretaget en effektiv adskillelse af de to rederier i færgeterminalen,  

 ligesom der foretages ændring i til- og frakørsel til Færgevej, til- og  

 frakørselsforhold i færgeterminalen, opmarcharealer, vejvisning (skiltning)  

 og nødvendig lysregulering.
De her nævnte ændringer forudsættes efter  

 sædvanlig praksis at blive afholdt inden for Trafikministeriets samlede  

 rammer.
Trafikministeren bemyndiges ved bestemmelsen til at lade disse  

 foranstaltninger iværksætte.
 Trafikministeren bemyndiges endvidere til at tillade, at det nye rederi  

 kan foretage nødvendige etablering af nye og ændringer i bestående bygnings-,  

 landgangs- og tilslutningsanlæg i havnen og færgeterminalen.
 Er der tale om væsentlige ændringer, vil de forinden blive forhandlet med  

 Miljø- og Energiministeriet med henblik på at afklare mulige konsekvenser for  

 det omgivende miljø.
 Det forudsættes, at DSB Rederi A/S og det nye rederi forhandler vedrørende  

 det nye rederis eventuelle anvendelse af klap til vogndæk og om benyttelsen  

 af passagerlandgangen m.v. og betalingen herfor, idet trafikministeren i  

 givet fald kan træffe beslutning herom.
 Nr. 3.
Det er nødvendigt at inddrage den kommunale parkeringsplads ved  

 færgeterminalen helt eller delvist til brug for det nye rederi, og dette kan  

 ske ved erhvervelse og om nødvendigt ved ekspropriation.
Bestemmelsen  

 udelukker ikke, at der i stedet opnås en brugsret til arealet.
Til § 2 Efter bestemmelsen i § 2 træder loven i kraft dagen efter bekendtgørelse i  

 Lovtidende.
Bilag 1 Helsingør Færgehavn Eksisterende anlæg Bilag 2 Helsingør Færgehavn Nyt rederi i leje 1 Ændringsforslag Af Kim Behnke (FP):
 Til § 1 1) Stk. 2 affattes således:
»Stk. 2. Staten yder kun erstatning til ScandLines A/S for  

 tab som følge heraf, såfremt retten hertil fastslås af domstolene.« Bemærkninger Til nr. 1 Med ændringsforslaget henlægges kompetencen til at afgøre, om  

 der i det hele taget er grundlag for erstatning, til domstolene.
Det er Fremskridtspartiets opfattelse, at der ikke skal ydes erstatning  

 til ScandLines A/S, eftersom virksomheden eller dens forgængere i årtier har  

 nydt godt af statslig beskyttelse.
Virksomheden har således uberettiget  

 kunnet profitere på en monopolsituation og derved kunnet tjene ekstraordinært  

 mange penge.
 For at der ikke blot skal ydes erstatning som en politisk gestus er det  

 forslagsstillernes opfattelse, at det er mest hensigtsmæssigt, om det  

 overlades til domstolene at afgøre, om erstatning er nødvendig.
Fremskridtspartiet har stærkt på fornemmelsen, at den egentlige årsag til  

 erstatningsspørgsmålet skal søges i det forhold, at regeringen derved åbner  

 mulighed for at yde ScandLines A/S en enorm statsstøtte, således at de kan  

 udkonkurrere enhver ny konkurrent på færgeruten.
Det vender  

 Fremskridtspartiet sig imod.
