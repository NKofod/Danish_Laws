1. Udgifter til befordring mellem hjem og arbejdsplads  

 anses som private udgifter, for hvilke, der i ligningslovens § 9 C er fastsat  

 et særligt standardiseret fradrag.
Befordring mellem sædvanlig bopæl og  

 arbejdsplads i indtil 60 dage er dog efter ligningslovens § 9 B, stk. 1,  

 litra a, erhvervsmæssig.
 Skattemyndighederne og domstolene har hidtil ikke indrømmet selvstændige  

 erhvervsdrivende fradrag efter statsskattelovens § 6, litra a, for udgifter  

 til transport af varer mellem hjem og arbejdssted, i tilfælde hvor kørslen  

 samtidig var omfattet af ligningslovens § 9 C.
2. Højesteret har i en dom af 29. august 1996 (TfS  

 1996, 663) godkendt fradrag efter statsskattelovens § 6, litra a, for en  

 selvstændig gartners udgifter til kørsel i en varevogn mellem bopælen, hvor  

 gartnerivirksomheden lå, og Grønttorvet, hvor han solgte gartneriets  

 produkter.
Landsretten havde i en tidligere dom (TfS 1995,522) godkendt  

 fradrag for den omhandlede kørsel med den begrundelse, at gartnerens  

 erhvervsaktiviteter måtte anses som en samlet aktivitet, og at salget af  

 varer på Grønttorvet ikke kunne udskilles som en beskæftigelse med fast  

 driftssted.
Højesteret begrundede sin afgørelse med, at udgifter til transport af  

 varer, ved hvis salg der erhverves en indkomst, er fradragsberettigede som  

 driftsomkostning efter statsskattelovens § 6, stk. 1, litra a.
Den  

 omstændighed, at gartneren gennem den valgte transportform for sine varer fra  

 gartneriet også opnåede befordring fra sin bopæl sammesteds til  

 arbejdspladsen på Grønttorvet, kunne ikke bevirke, at retten til fuldt  

 fradrag efter statsskattelovens § 6 a bortfaldt.
 3. Selvstændige erhvervsdrivende, der på tilsvarende  

 måde transporterer varer fra bopælen til salgsstedet, kan herefter opnå  

 fradrag for transportudgiften efter statsskattelovens § 6, stk. 1, litra a.
 4. Genoptagelse af skatteansættelserne efter  

 foranstående retningslinier kan ske for indkomstårene 1992, 1993, 1994 og  

 1995.
 5. Ansøgning om genoptagelse af skatteansættelserne  

 skal indgives til skattemyndighederne inden udgangen af 1997, på hvilket  

 tidspunkt cirkulæret bortfalder.
