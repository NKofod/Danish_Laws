Nr BTL 247 Betænkning over Forslag til lov om ændring af lov om afgift af øl og lov  

 om afgift af vin og frugtvin m.m. (Afgiftsnedsættelser)   

 Nr L 247 1991-92, 1. samling Afgivet af Skatteudvalget Afgivet: 19920514 Udvalget har behandlet lovforslaget i en række møder og har herunder stillet et spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra A/S Kolding Most & Frugtsaft og De danske Spritfabrikker.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis, Fremskridtspartiets og Kristeligt Folkepartis  

 medlemmer) lovforslaget til vedtagelse med de stillede  

 ændringsforslag.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og kan ikke  

 stemme for de stillede ændringsforslag.
 Mindretallet kan ikke følge regeringens forslag om at nedsætte afgifter på  

 f.eks. øl og vin på nuværende tidspunkt, og partiet kan slet ikke støtte  

 forslagene om, hvorledes disse afgiftsnedsættelser skal finansieres, f.eks.  

 ved at gøre dieselolie dyrere og lave kreditstramninger for afgifter.
 Et tredje mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling, men kan  

 stemme for de stillede ændringsforslag.
 ÆndringsforslagAf skatteministeren , tiltrådt af et flertal  

 (udvalget med undtagelse af SF og FP):
 Til § 3 1) Paragraffen affattes således:
 »§ 3 Stk. 1. Loven træder i kraft den 1. oktober  

 1992.
Stk. 2. Loven finder anvendelse på øl, vin og frugtvin, der fra og  

 med den 1. oktober 1992 udleveres fra registrerede virksomheder eller angives  

 til fortoldning.« Til § 4 2) I stk. 1 og 2 ændres »den 1. juli  

 1992 henholdsvis den 1. januar 1993« til: »den 1. oktober  

 1992«.
 3) I stk. 4, 1. pkt. , ændres »henholdsvis den 1.  

 august 1992 og den 1. februar 1993« til: »den 1. november  

 1992«.
Bemærkninger Til nr. 1-3 Det foreslås, at de foreslåede afgiftsnedsættelser pr. 1. juli  

 1992 og 1. januar 1993 træder i kraft den 1. oktober 1992.
Provenumæssige konsekvenser For finansåret 1992 vil en samlet ikrafttræden den 1. oktober 1992 af de  

 oprindeligt foreslåede afgiftsnedsættelser medføre en provenugevinst på ca.  

 125 mio. kr., heraf ca. 100 mio. kr. for øl.
 Virkningen af ændringsforslagene i 1993 er netto neutral, idet et  

 provenutab for øl på ca. 15 mio. kr. opvejes af en provenugevinst for vin på  

 ca. 15 mio. kr.
 Provenuet af øl- og vinafgiften ændres ikke på helårsbasis ved  

 ændringsforslagene.
 Det bemærkes yderligere, at som en konsekvens af det stillede  

 ændringsforslag til forslag til lov om ændring af lov om beskatningen af  

 pensionsordninger m.v. (Omlægning af ATP's ægtefællepensionsordning m.v.) (L  

 157) vil den i bemærkningerne til nærværende lovforslag anførte  

 engangsindtægt i 1992 på ca. 100 mio. kr. vedrørende ATP-udbetalinger først  

 komme i 1993.
Administrative konsekvenser Ændringsforslagene skønnes at medføre en halvering af engangsudgifterne  

 for de statslige told- og skattemyndigheder i forhold til det oprindeligt  

 fremsatte lovforslag.
Engangsudgifterne reduceres således fra 2 mio. kr. til  

 1 mio. kr.
