Pressenævnets kendelse i sag nr. 2017-80-0053 En læser var ikke klageberettiget En person klagede over artiklen DF-spidskandidat vil forbyde læger med stort skæg.
Personen var ikke selv omtalt i artiklen og var derfor ikke klageberettiget.
Pressenævnets formand afviste derfor klagen uden nærmere behandling.
 [Klager] har klaget til Pressenævnet over artiklen DF-spidskandidat vil forbyde læger med stort skæg bragt den 9. november 2017 på jyllands-posten.dk, idet han mener, at god presseskik er tilsidesat.
[Klager] er ikke selv omtalt i artiklen.
Kendelsen angår spørgsmålet om klagerens retlige interesse.
[Klager] har til støtte for klagen blandt andet anført, at en letgenkendelig person omtales i artiklen, uden at personen tilsyneladende blev kontaktet, inden artiklen blev offentliggjort.
Personen er beskrevet med arbejdssted i form af sygehusets navn og afdeling, ligesom hans udseende er beskrevet. [Klager] har henvist til følgende afsnit i artiklen:
- Du kan tage en tur ned på Gentofte akutmodtagelse, så vil du møde én, jeg ved ikke, om han er iraner, iraker, islamist eller muslim, men han har i hvert fald et kæmpestort sort skæg, og det mener jeg ikke hører hjemme på et dansk hospital.  Pressenævnets formand, Hanne Schmidt, udtaler:
 Klagen angår en artikel på jyllands-posten.dk. [Klager] er ikke selv omtalt eller afbildet i artiklen.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have en generel interesse i det emne, der er behandlet.
Henset til, at [Klager] ikke selv er omtalt eller afbildet i artiklen, har han ikke en sådan direkte, væsentlig og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
 Klagen afvises herefter, jf. medieansvarsloven § 43, stk. 2, nr. 2.
 Klagen afvises uden nærmere behandling.
