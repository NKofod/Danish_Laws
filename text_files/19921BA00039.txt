Nr BSF 39 Forslag til folketingsbeslutning om valgfrihed i den offentlige sektor Fremsat af Kim Behnke (FP) Tom Behnke (FP) Ole Donner (FP) Pia Kjærsgaard  

 (FP) Poul Nødgaard (FP) den 10. december 1992 Folketinget pålægger regeringen at udarbejde lovforslag, der sikrer, at borgerne får størst mulig valgfrihed mellem private og offentlige leverandører af alle de forskellige serviceydelser og serviceinstitutioner, som lovgivningen pålægger staten og kommunerne at stille til rådighed.
Bemærkninger til forslaget Baggrund for forslaget Forslaget er en genfremsættelse af beslutningsforslag nr.
B 79 fra  

 folketingsåret 1991-92 (Se Folketingstidende 1991-92, forhandlingerne sp.  

 8261 og 8907 samt tillæg A sp. 6031).
Socialdemokratiet har i foråret 1992 startet en debat om borgernes  

 rettigheder.
Socialdemokratiets forslag indeholder visse gode elementer, men  

 hovedformålet med forslagene er tydeligvis at fastholde eller udbygge den  

 offentlige sektors størrelse uden reelle fordele for borgerne.
Nok får  

 borgerne nogle rettigheder som følge af den socialdemokratiske tankegang, men  

 borgerne mister samtidig betydelige rettigheder i form af ekstra  

 skattebetaling og forøget klapjagt på borgernes penge.
Regeringen har i  

 efteråret 1992 fremsat nogle få forslag om valgfrihed.
De er dog kendetegnet  

 ved fortrinsvis at give valgfrihed mellem offentlige institutioner, men de  

 private skal også med.
Med den enorme gældsætning, den offentlige sektor har  

 præsteret de seneste år (630 mia. kr. alene for statens vedkommende), og med  

 det fortsat verdensrekordhøje skatteniveau må og skal den offentlige sektor  

 gøres meget mindre.
Fremskridtspartiet ønsker derfor med nærværende  

 beslutningsforslag at give bud på, hvordan det er muligt både at forøge  

 borgernes rettigheder og at reducere den offentlige sektor.
I nærværende beslutningsforslag ønskes borgernes ret til selv at vælge  

 blandt de forskellige offentlige serviceydelser slået fast.
På mellemlang og  

 længere sigt kan en øget valgfrihed for brugerne i det offentlige system  

 betyde en beskæring af den offentlige sektor uden serviceforringelser for  

 borgerne til følge.
Dermed kan dette beslutningsforslag give endnu et  

 Fremskridtsbidrag til, hvordan vi på en og samme tid både kan få et samfund  

 med en høj servicestatus og et samfund med en betydelig mindre offentlig  

 sektor - og dermed også økonomisk plads til skattelettelser og gældsafdrag.
Fremskridtspartiet ønsker, at borgernes valgfrihed mellem offentlige og  

 private udbydere af offentlige serviceydelser og institutioner fastlægges ved  

 lov som et fasttømret princip i fremtidig lovgivning.
De enkelte ministerier  

 og andre offentlige institutioner skal forpligtes ved lov til at fremme  

 borgernes valgfrihed og valgmuligheder inden for områder, hvor alle har et  

 krav på service fra det offentlige.
Beslutningsforslaget har til formål at sikre, at de velfærdsværdier, der  

 findes i det danske velfærdssamfund (hvilket ikke er det samme som  

 velfærdsstaten!), kan blive yderligere udbygget i forbindelse med, at det i  

 langt højere grad bliver brugerne - dvs. borgerne - der selv foretager de  

 nødvendige og afgørende beslutninger om velfærd og dermed brugen af  

 serviceydelserne.
Dertil kommer en ikke uvæsentlig effekt som følge af  

 borgernes kritiske valg og måske ikke mindst fravalg.
Ineffektiv, umoderne og  

 sløv offentlig eller privat virksomhed ville bukke under for moderne,  

 effektiv og kundeorienteret service.
For at sikre, at det er borgerne og ikke staten, der står i centrum i  

 forbindelse med udbudet og brugen af de offentligt eller privat leverede  

 serviceydelser, er det nødvendigt at få gennemført en kraftig  

 decentralisering af den offentlige sektor.
I stedet for at  

 folketingspolitikere, embedsmandsudvalg eller særlige kommissioner definerer,  

 hvad der er godt for befolkningen, ønsker Fremskridtspartiet at overgive  

 denne magt til den enkelte borgers egen valgfrihed.
Formålet med den offentlige service er tosidig: der skal opfyldes nogle  

 kollektive hensyn/behov, men samtidig skal der også tages hensyn til  

 borgernes individuelle behov.
Netop på grund af det første hensyn sammenkædet  

 med den deraf følgende tvungne kollektive finansiering er der tale om  

 offentlige opgaver, der varetages gennem det politiske system.
Men  

 sideløbende er der de individuelle behov, der skal dækkes igennem de  

 selvsamme politiske beslutningsprocesser og offentlige institutioner.
De individuelle behov sikres langt bedre under markedsmæssige forhold,  

 hvor tilbudene i videst muligt omfang kan tilpasses borgernes individuelle  

 behov.
Man skal naturligvis være opmærksom på, at selve omfanget af  

 ydelserne, det offentlige skal levere, besluttes af politikerne, mens  

 forbruget og dermed behovet vælges af de enkelte borgere.
Den enkelte borger vælger også, hvilken leverandør/institution han eller  

 hun ønsker at benytte.
En naturlig følge af dette er en nødvendig og  

 omfattende decentralisering af det offentlige system, således at  

 kundetilpasning og udvidelser eller indskrænkninger kan gå hurtigt og  

 dynamisk.
Den politiske detailregulering af den offentlige sektor er jo netop  

 kendetegnet ved at være utrolig langsommelig og altid resulterende i  

 standarder, der er fællesgyldige.
Det giver alt andet lige mulighed for  

 betydeligt ressourcespild og utilfredshed hos brugerne, som ikke føler, at  

 det politisk normbestemte udbud tilfredsstiller brugerens konkrete behov.
 Decentraliseringen fremmes ved at give større og mere direkte valgfrihed  

 til de enkelte borgere, der frit skal kunne vælge mellem de forskellige  

 serviceydelser og serviceinstitutioner.
Som det er i øjeblikket, er det væsentligste problem i den offentlige  

 sektor, at det offentlige ikke indretter sig efter borgernes ønsker, men  

 efter deres handlinger.
Politikere og embedsmænd i det offentlige system er  

 som oftest modstandere af at føre magten og beslutningerne nedad i det  

 politiske system.
Funktioner er i en begrænset udstrækning blevet ført ned i  

 systemet i de senere år, men kontrollen og beslutningsansvaret er blevet hos  

 de oprindelige myndigheder.
Derved er det eksisterende bureaukrati blevet  

 fastholdt og i mange tilfælde yderligere udbygget.
Administrationen bliver  

 ikke aflastet, og de lokale initiativer er hidtil blevet hæmmet af det  

 bureaukratiske system, hvor ansøgninger og bekendtgørelser hober sig op.  

 Kernen i ægte decentralisering er, at både myndighed, initiativret,  

 finansieringsansvar og kontrolansvar flyttes ned i systemet til det lavest  

 mulige niveau.
 Det betyder selvfølgelig, at politikere og embedsmænd mister magt - det er  

 ingen hemmelighed - og spørgsmålet er derfor dybest set, om politikerne har  

 mod til at slippe friheden løs.
Servicen, fleksibiliteten og kvaliteten af de offentlige serviceydelser  

 vil uden tvivl stige som en følge af de markedsmekanismer, hvor forbrugere,  

 der vælger mellem flere alternativer, vil vælge det bedste til den laveste  

 omkostning, hvad enten det er »gratis« eller brugerbetalt.
Der  

 slippes hermed en tiger løs i det offentlige system, som meget vel kan betyde  

 en revolution af måden, den offentlige sektor virker på.
De offentlige og  

 private institutioner vil hermed også i længden være tjent med, at der  

 indføres konkurrencelignende vilkår i den offentlige sektor, når incitamentet  

 til at levere bedre og hurtigere service fremmes.
Samtidig er det hævet over enhver tvivl, at hvis dette beslutningsforslags  

 intentioner føres ud i livet, vil der blive tale om mulighed for dels store  

 besparelser i de offentlige institutionsomkostninger, dels samtidig mulighed  

 for en langt mere effektiv udnyttelse af ressourcerne i systemet, igen til  

 fremme af kvaliteten, der tilbydes borgerne.
Dybest set kan ingen vel være  

 imod en sådan opstramning af den offentlige sektor.
Hvorfor ikke sikre, at  

 alle ressourcer udnyttes optimalt? Fordelene for borgerne er indlysende.
For det første bliver det  

 gennemsnitlige serviceniveau i den offentlige sektor forbedret som helhed,  

 hvilket naturligvis også smitter af på brugerne af systemet.
For det andet  

 får borgerne selv den afgørende bestemmelse over, hvordan de individuelle  

 behov opfyldes af de offentligt eller privat leverede ydelser.
Med andre ord  

 gives de menneskelige rettigheder tilbage til borgerne, der ikke længere er  

 underlagt de offentlige myndigheders tilfældige og formynderiske behandling  

 af borgerne.
Staten og det offentlige vil dermed være på vej tilbage til det  

 udgangspunkt, hvor den er skabt til hjælp og som middel for borgerne, og ikke  

 som det i en lang årrække har været: at borgerne er midler i det offentliges  

 tilfældige forvaltning.
 Især inden for uddannelsessystemet, børnepasningen, ældreforsorgen og  

 sundhedsvæsenet er der umiddelbart udstrakt mulighed for at liberalisere  

 adgangen til frit institutionsvalg.
Uddannelsessektoren Det danske skolesystem har i de sidste ti år gennemgået en mængde forsøg  

 og eksperimenter af pædagogisk art.
Uddannelsessektoren er i samme periode  

 blevet mere og mere statsstyret, og dermed er de enkelte skolers indflydelse  

 faldet væsentligt.
Samtidig er elevernes og forældrenes indflydelse blevet  

 minimeret.
Selv om der for folkeskolen er indført skolebestyrelser og andre  

 småjusteringer, er det stadig den offentlige sektor, som meget stramt  

 definerer, hvilken boldbane der spilles på.
For stort set resten af  

 uddannelsessektoren diskuterer man overhovedet ikke kundernes (elevernes og  

 de studerendes) ønsker og behov.
En udbredt opfattelse blandt brugerne af det danske uddannelsessystem er,  

 at de fleste ændringer i stedet for at føre læreanstalten ud til brugerne har  

 betydet, at uddannelsessystemet har fjernet sig mere og mere fra brugernes  

 ønsker, og at niveauet er for lavt.
Det er ikke formålstjenligt, at  

 politikerne og embedsmandsvældet skal eksperimentere med uddannelsernes  

 indhold og metoder, uden at brugerne har noget af betydning at sige i  

 forbindelse med denne proces.
De bjerge af rapporter og de eksperimenter, der  

 er gennemført inden for uddannelsessektoren de sidste mange år, er sket på  

 den offentlige sektors og politikernes præmisser.
Det er herfra, man har  

 defineret problemstillingerne, og det er herfra, man har givet bud på  

 problemløsningerne.
 Hvorfor har ingen rapport eller kommissionsredegørelse foreslået at lade  

 forbrugersuveræniteten afgøre spørgsmålet om, hvordan uddannelsessektoren  

 skal udvikle sig? Det er jo dog trods alt således, at brugerne under eet er  

 lig med den gruppe, som finansierer uddannelsessektoren.
 Udgangspunktet er, at uddannelsessektorens problemer ikke er et resultat  

 af manglende ressourcer, men derimod af, at markedskræfterne er sat ud af  

 spillet på uddannelsesområdet.
Det er derfor, Fremskridtspartiet ønsker, at udviklingen på  

 uddannelsesområdet ganske som inden for en lang række andre offentlige  

 ydelser skal gå mod øget decentralisering af ansvaret og øget brugerstyring.  

 Et vigtigt punkt i denne udvikling er, at et større og større ansvar for  

 institutionernes drift overlades til de enkeltes egen administration.
Men  

 frihed for den enkelte læreanstalt må ses i sammenhæng med, at institutionen  

 også får ansvar, således at den kan disponere efter kundernes ønsker og  

 behov.
Uden denne kundekontrol vil decentraliseringen ingen virkning have.
Brugerstyring og dermed kundekontrol skabes ved, at man indfører frit valg  

 af uddannelsesinstitution samt en finansiering, der er afhængig af antallet  

 af elever/studerende.
Dette kaldes for stykprissystemet eller billetsystemet.  

 Først og fremmest Storbritannien og USA er langt fremme med forsøg af denne  

 slags.
I parentes skal bemærkes, at Fremskridtspartiets opfattelse af frit  

 valg af uddannelsesinstitution ikke er det samme som fri adgang til  

 uddannelserne.
Det frie valg gælder f.eks., hvilken folkeskole man vil  

 benytte, hvilket gymnasium man vil benytte, hvilken handelsskole man vil  

 benytte, hvilket universitet man vil benytte osv.
Kriterierne for optagelse  

 og kvoter for samme er et ganske andet spørgsmål.
Som Fremskridtspartiet også har foreslået det på sundhedsområdet, skal  

 produktionen af ydelsen (uddannelsen) skilles fra finansieringen.
Det vil  

 sige, at det offentlige (i hvert fald altovervejende) beholder  

 finansieringsansvaret og dermed garanterer, at alle har adgang til uddannelse  

 uanset privatøkonomi.
Det vigtige i denne ændring er imidlertid, at magten  

 over systemet overføres til brugerne, så de kan vælge mellem flere tilbud på  

 markedet, et marked, der i udgangspunktet er domineret af offentlige skoler.  

 Det bør dog tilstræbes, at private skoler, gymnasier, universiteter etc.  

 oprettes (eller skabes ved privatisering) og dermed kan overtage  

 markedsfunktionerne.
Selv om systemet er skabt med særligt henblik på at sikre brugernes  

 rettigheder og interesser, er det ikke ensbetydende med en forringelse af  

 vilkårene for de ansatte i uddannelsesvæsenet.
Den øgede frihed, dette system  

 giver både fagligt og økonomisk, vil skabe nye muligheder for at gøre  

 arbejdet mere attraktivt.
Til gengæld skal der heller ikke lægges skjul på,  

 at systemet vil belønne den flittige og straffe den dovne.
Konkurrencen om  

 studerende til f.eks. handelsskolerne vil i sig selv få den enkelte skole til  

 at optimere sin ressourceudnyttelse.
Sundhedssektoren Sundhedssektoren er måske mere end noget andet område det sted, hvor  

 borgerne stærkest oplever bagsiden og ulempen ved den bureaukratiske  

 politikerstyring.
 Helt urimelige ventelister og et uacceptabelt serviceniveau ved landets  

 sygehuse og andre sundhedsinstitutioner er den dagligdag, som skatteyderne  

 oplever.
Sundhedsområdet bruges ofte som hovedargument for, hvorfor vi skal betale  

 skatter, og hvorfor vi skal have en offentlig sektor.
Så meget desto mere  

 kritisabelt er det da også, at borgere, som måske har betalt skat gennem et  

 helt liv, bliver afvist med et skuldertræk, når de er så uheldige at have en  

 sygdom, hvor der er venteliste.
Borgerne skal derfor have en ret til dels at blive behandlet, dels frit at  

 vælge, hvor man ønsker denne behandling foretaget.
Det gælder også private  

 klinikker og sygehuse.
Indføres der stykprisfinansiering på sundhedsområdet,  

 betyder det i praksis, at den syge patient efter eget valg afgør  

 behandlingsstedet.
Det giver en udbredt konkurrence mellem  

 behandlingsstederne, eftersom kunder i butikken skal være den eneste kilde  

 til offentlige midler.
Et sygehus, der har ventelister, patienter på gangene,  

 alkoholiserede læger og andre uacceptable forhold vil hurtigt miste kunder.
Dermed har sundhedsinstitutionen een af to muligheder: Enten forbedrer man  

 forholdene og får kunderne tilbage eller også må man lukke! Konkurrencen vil derfor på alle områder komme til at gavne patienterne,  

 hvilket også er meningen.
De eneste, der kommer til at lide under  

 konkurrencen, er de sundhedsinstitutioner, som ikke leverer en ordentlig  

 service - og det er vel ikke det værste resultat.
Det frie valg skal som nævnt også gælde for private klinikker og sygehuse.  

 I dag er det jo ganske barokt, at den patient, som ikke kan få  

 skatteyderbetalt behandling på et offentligt sygehus som følge af f.eks.  

 ventelister, må søge privat behandling for egen regning.
Patienten får altså  

 ikke noget ud af sin skattebetaling, men derimod en ekstra regning.
Et endnu  

 mere barokt forhold er de situationer, hvor en patient f.eks. får sin  

 virksomhed eller arbejdsgiver til at betale for en behandling i udlandet.
Da  

 bliver man beskattet af denne gave, mens man jo altså sparer det danske  

 system for en udgift! Fremskridtspartiet mener, at disse private sundhedsinstitutioner skal  

 ligestilles med de offentlige, således at stykprisfinansieringen også gælder  

 her.
Koster den private behandling så yderligere, må patienten selv udligne  

 forskellen.
Socialsektoren Også plejehjem, børnepasning og de fleste sociale institutioner bør  

 omfattes af stykprisfinansieringen, hvorved kunderne får et frit valg med  

 hensyn til, hvor man ønsker den offentlige ydelse.
Derved er der selvfølgelig  

 åbnet for etablering af private sociale institutioner, der kan konkurrere om  

 kunderne mod betaling efter stykprisprincippet.
Argumenterne for, hvorfor  

 også det sociale område skal gøres brugerstyret, er de samme som under de  

 øvrige afsnit.
Al magt til brugerne Selvstyre og stykprisfinansiering åbner mulighed for mindre grader af  

 offentlig styring.
Det siger sig selv, at hvis systemet skal have nogen ide i  

 det hele taget, skal den centrale politiske styring være meget svagere end i  

 dag.
Dette gælder først og fremmest for, hvordan de offentlige institutioner  

 organiserer sig, og hvilke metoder der benyttes.
Gennem væsentlig konkurrence  

 opnået gennem frit brugervalg opnås der såvel en økonomisk gevinst som en  

 effektivisering af institutionerne på grund af de markedslignende forhold.  

 Men den virkelige kvalitetsforbedring opnås på det politiske niveau.  

 Gevinsten opnås gennem decentraliseringen i sig selv.
Institutionerne overgår  

 fra at være direkte offentligt styrede til at være enheder med råderet over  

 indtægterne og ansvar for driften.
I den forbindelse hjælper stykprisfinansieringen med til at få afskaffet  

 det tilfældige i den nuværende finansiering.
I løbet af relativt kort tid vil  

 det frie valg for borgerne betyde, at flaskehalse i det offentlige system  

 fjernes.
Dermed fjernes også begrundelserne for de mange og tilfældige  

 offentlige indgreb i institutionernes virksomhed.
Ansvarsforholdene  

 klargøres, hele systemet afpolitiseres, det offentlige administrationsapparat  

 bliver aflastet, planlægningen bliver mere langsigtet etc.
Sidst men ikke  

 mindst får de selvstændige institutioner mulighed for at udvikle en  

 selvstændig profil, hvilket tiltrækker kunderne.
 Decentraliseringen og det frie forbrugsvalg lægger naturligt op til, at  

 det frie valg mellem de offentlige serviceydelser og institutioner ikke skal  

 være hæmmet af amts- og kommunegrænser, da disse ofte er medvirkende til at  

 fordyre ydelserne og samtidig give flaskehalsproblemer.
En naturlig udvikling vil naturligvis også være, at langt flere opgaver og  

 langt mere ansvar overgår fra staten til kommunerne.
I den forbindelse er det  

 naturligt, at kommunernes struktur og samarbejde bliver væsentligt ændret.  

 Kommunerne skal som en naturlig udvikling også kunne samarbejde på tværs af  

 kommune- og amtsgrænserne og derved ikke hindre borgernes frie  

 valgmuligheder.
Lovene bør medføre, at stat, kommuner og amter i fremtiden ved ethvert nyt  

 projekts igangsættelse sikrer den størst mulige valgfrihed for brugerne.
I  

 forbindelse med indførelsen af markedsmekanismer i den offentlige sektor er  

 det af yderste vigtighed, at der findes en reel konkurrence med et stort  

 udbud.
Derfor skal også private udbydere af serviceydelser - både nuværende  

 og kommende - have mulighed for at konkurrere på markedet for offentlige  

 ydelser på samme niveau som de offentlige institutioner og virksomheder.
Det  

 vil derfor ud over de ovenfor skitserede områder også dreje sig om egentlige  

 kommunale opgaver, hvor kommunerne i fremtiden bør udlicitere langt flere  

 opgaver og i videst muligt omfang afholde licitationer med fast  

 åremålsbestemmelse.
En naturlig grænse for udliciteringen vil være tre år.  

 Derefter skal opgaven naturligvis atter ud i fri licitation.
Sammen med  

 opblødningen af kommunegrænsernes betydning vil muligheden for frit valg for  

 borgerne og udliciteringen betyde en stadig kamp mellem de offentlige og  

 private udbydere om at levere den bedst mulige service til de lavest mulige  

 priser.
Brugerbetaling Brugerbetaling er ganske naturligt at nævne i denne forbindelse.
For en  

 lang række offentlige serviceydelser inden for f.eks. erhvervsområdet,  

 kulturområdet m.v. kan brugerbetaling være med til at gøre borgerne mere  

 kritiske over for kvaliteten af den offentlige service.
Det skal imidlertid  

 understreges meget kraftigt, at brugerbetaling kun er acceptabel, såfremt der  

 sker samtidige reduktioner af skatteniveauet.
Ellers betales der jo to gange  

 for ydelserne! I en overgangsperiode - før skattelettelserne - kan der indføres  

 brugerbetaling for de offentlige ydelser forstået på den måde, at det  

 offentlige fortsat betaler for ydelserne, men at betalingen bliver udbetalt  

 til borgeren enten direkte eller gennem en garanti for betalingen, således at  

 borgeren selv kan vælge institution.
Dermed sikres det, at  

 markedsmekanismerne også i den offentlige sektor kan arbejde bedst muligt.
Så  

 længe skatteniveauet ikke nedsættes, er det dog vigtigt at præcisere, at  

 omkostningerne for borgerne ikke må stige.
Effekten af brugerbetalingen opnås  

 udelukkende gennem borgernes valg med offentlige midler.
 Med dette beslutningsforslag er det muligt for det danske samfund at tage  

 nogle skridt væk fra den skandinaviske velfærdsmodel og over imod et  

 markedsorienteret samfund uden samtidig at miste de velfærdssystemer, der er  

 indarbejdet i netop velfærdsmodellen.
