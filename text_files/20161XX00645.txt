Skriftlig fremsættelse (23. marts 2017) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Lov om ændring af lov om Landdistriktsfonden (Mulighed for at undtage støtteordninger med standardomkostninger fra tilbudslovens regler) (Lovforslag nr.
L 166) Formålet med lovforslaget er at give mulighed for at indføre standardomkostninger på projektstøtteordninger under landdistriktsprogrammet.
 Standardomkostninger indebærer, at størrelsen af tilskud i de enkelte sager ikke fastsættes med udgangspunkt i faktisk afholdte udgifter, men efter et forud fastsat bestemt beløb for den pågældende type af indkøb m.v.
 EU's støtteforordninger giver mulighed for at anvende standardomkostninger på projektstøtteordninger, og Den Europæiske Revisionsret har anbefalet, at medlemsstaterne i højere grad gør brug af standardomkostninger, da erfaringerne viser, at fejlraterne er langt mindre, samt at den administrative byrde mindskes.
 Anvendelse af standardomkostninger vil give væsentlige administrative lettelser for erhvervet og Landbrugs- og Fiskeristyrelsens administration.
 EU-Kommissionen har imidlertid meddelt Landbrugs- og Fiskeristyrelsen, at tilbudsloven er til hinder for, at der kan indføres standardomkostninger på støtteordninger, idet standardomkostninger ikke kan anvendes i sager, hvor der ifølge national lovgivning er krav om at følge reglerne om offentligt indkøb.
Lovforslaget giver derfor miljø- og fødevareministeren bemyndigelse til at fastsætte regler om, at reglerne i tilbudsloven ikke gælder for private udbydere af bygge- og anlægsarbejder, som modtager offentlig støtte, i det omfang, at størrelsen af den offentlige støtte bygger på standardomkostninger.
Bemyndigelsen vil blive udnyttet i forbindelse med fastsættelse af regler for de enkelte støtteordninger, hvor der anvendes standardomkostninger.
 Det er regeringens vurdering, at der ikke er reale forhold, der taler afgørende for, at tilbudsloven skal finde anvendelse på ordninger med standardomkostninger.
Private indkøb er som udgangspunkt ikke omfattet af tilbudsloven.
Det er alene den offentlige støtte, der er baggrunden for, at tilbudslovens regler gælder for de støtteberettigede indkøb, som private ansøgere om støtte (i praksis landmænd) foretager.
Formålet med tilbudslovens regler er således at sikre, at den offentlige støtte ikke bliver for stor, idet støtten gives på baggrund af den markedspris, ansøgerne om støtte betaler for det støtteberettigede køb.
Endvidere skal reglerne sikre gennemsigtighed i anvendelsen af de offentlige midler og sikre mod omgåelse.
 Men med standardomkostninger er størrelsen af den offentlige støtte fastsat på forhånd, og det er derfor overflødigt og unødigt bureaukratisk, at landmanden i disse sager skal undersøge markedsprisen (på ny), idet det ikke har betydning for størrelsen af støtten.
 Det foreslås, at lovforslaget træder i kraft den 1. august 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
