Nr LSF 14 Forslag til Lov om ændring af lov om skattemyndighedernes organisation og  

 om klageadgang m.m. (Skattestyrelsesloven) (Appelbegrænsning m.m.).
Fremsat af skatteministeren (Fogh Rasmussen) den 5. oktober 1988 § 1 I lov om skattemyndighedernes organisation og om klageadgang m.m.  

 (Skattestyrelsesloven), jf. lovbekendtgørelse nr. 573 af 14. november 1984,  

 foretages følgende ændringer:
 1. I § 29, stk. 1, indsættes efter 1. pkt.:
»Reglen i retsplejelovens § 343 om adgangen til at begære syn og skøn  

 udmeldt ved de almindelige domstoles foranstaltning finder dog tilsvarende  

 anvendelse, når sagen er indbragt for Landsskatteretten.
Landsskatteretten  

 kan fastsætte en frist, inden hvilken parterne skal tage stilling til, om der  

 begæres syn og skøn i sagen.
Såfremt en part begærer syn og skøn, udsætter  

 Landsskatteretten behandlingen af sagen, og fristen i 5. pkt. er suspenderet,  

 indtil klageren efter modtagelsen af skønserklæringen meddeler  

 Landsskatteretten, at klagen opretholdes.« 2. Efter § 33 indsættes:
»§ 33 A.
Har landsretten afsagt dom i en sag, der er indbragt for  

 retten efter reglerne i § 29 eller § 33, stk. 4, kan skatteministeren ikke  

 anke dommen til Højesteret, medmindre sagen er af principiel karakter, eller  

 særlige grunde i øvrigt taler derfor.« § 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. § 1, nr. 1, har virkning for sager, der på dette tidspunkt  

 verserer for Landsskatteretten, samt for sager der efter dette tidspunkt  

 indbringes for Landsskatteretten.
 Stk. 3. § 1, nr. 2, har virkning for sager, der på dette tidspunkt  

 verserer for landsretten, samt for sager der efter dette tidspunkt indbringes  

 for landsretten.
Bemærkninger til lovforslaget I Almindelige bemærkninger 1. Baggrunden for forslaget Lovforslaget er med enkelte ændringer en genfremsættelse af den daværende  

 regerings lovforslag FL 54, der fremsattes den 28. oktober 1987 og var til 1.  

 behandling den 4. november 1987.
Forslaget er et led i regeringens samlede bestræbelser på at styrke  

 retssikkerheden på skatteområdet.
Hensigten med forslaget er for det første  

 at sikre en tidsmæssig forkortelse af behandlingen af en skattesag.
Dette  

 gennemføres ved som altovervejende hovedregel at afskære det offentlige fra  

 at føre en skattesag længere end til landsretten.
For det andet tilsigtes det  

 med lovforslaget at skabe en større sikkerhed for rigtigheden af visse  

 skønsmæssige afgørelser.
Dette opnås ved at tillade brug af syns- og  

 skønsmænd under behandlingen af en sag for Landsskatteretten.
Som skattesystemet har udviklet sig, fremstår det som meget uoverskueligt  

 og kompliceret for skatteyderne.
Dette medvirker til at skabe stor usikkerhed  

 overfor skattesystemet.
Hertil kommer, at således som klagesystemet idag er  

 opbygget, er vejen til den endelige afgørelse meget lang og uoverskuelig.
Det  

 fører igen til, at nogle skatteydere afholder sig fra at føre deres sag  

 igennem til en højere instans, ligesom de skatteydere, der forfølger sagen  

 gennem hele systemet, må leve med en langvarig og stor personlig belastning.
 De komplicerede regler og den indviklede struktur i skattesystemet virker  

 også til skade for skatteforvaltningerne, der både skal disponere efter disse  

 regler, og samtidig varetage den direkte kontakt med skatteyderne.
Regeringens indsats mod disse forhold går ad flere veje.
Ved dette  

 lovforslag sker der en forkortelse af klagevejen, idet landsretsdomme, der  

 giver skatteyderen medhold, ikke af det offentlige kan ankes til Højesteret.
 Forslagets indhold er på dette punkt i overensstemmelse med det udkast til  

 lovforslag, der blev udarbejdet af arbejdsgruppen om appelbegrænsning for det  

 offentlige i skattesager i arbejdsgruppens betænkning nr. 1105/1987.
 I fortsættelse af disse bestræbelser på at forkorte klagevejen og dermed  

 reducere sagsbehandlingstiden har regeringen nedsat et udvalg, der skal  

 udarbejde forslag til modernisering og forenkling af det administrative  

 klagesystem.
 Den foreslåede adgang til at lade domstolene udmelde syns- og skønsmænd i  

 sager for Landsskatteretten vil desuden betyde, at sikkerheden for at nå det  

 materielt rigtige resultat i en skattesag mærkbart øges.
 For yderligere at øge retssikkerheden har regeringen nedsat et udvalg  

 (Retssikkerhedsudvalg III), der har til formål at sikre, at afgørelser i  

 skattesager, der verserer ved domstolene - f.eks. i forbindelse med en  

 skattestraffesag - træffes under størst mulig hensyntagen til det  

 skattemæssigt, materielt rigtige resultat.
Endelig indgår som led i det samlede retssikkerhedsinitiativ en  

 modernisering og forenkling af de gældende retsforskrifter.
Et  

 forenklingsudvalg skal løbende foreslå ændringer og omskrivninger i den  

 gældende lovgivning for at gøre denne mere forståelig.
Også bekendtgørelser  

 og cirkulærer skal løbende revideres, ligesom bestræbelserne på at gøre  

 skattemæssige forhold lettere at forstå for borgerne vil omfatte  

 omskrivninger af de blanketter og skemaer, der udsendes idag.
2. Syn og skøn i landsskatteretssager Forslagets hovedpunkt går ud på at give primært skatteyderen mulighed for  

 at begære et syn og skøn i forbindelse med sagens indbringelse for  

 Landsskatteretten.
En hel del skattesager har deres årsag i uenighed mellem skatteyder og  

 myndigheder om værdiansættelse af aktiver, f.eks. pante- og gældsbreve, fast  

 ejendom, unoterede aktier og good-will.
Ofte skyldes uenigheden, at  

 skattemyndighederne ikke kan godkende værdifastsættelser ved  

 selskabsstiftelse eller i øvrigt i tilfælde, hvor de to parter i  

 overdragelsen af aktivet ikke har modstående interesser.
Forslaget om at åbne adgang til at begære et syn og skøn afholdt i  

 forbindelse med sagens behandling ved Landsskatteretten er begrundet med  

 ønsket om at give skatteyderen mulighed for at få f.eks.  

 værdiansættelsesspørgsmål belyst af sagkyndige til brug for forberedelsen af  

 landsskatteretssagen.
Denne udtalelse om de foreliggende værdiskøn i sagen  

 vil kunne effektivisere sagsbehandlingen i Landsskatteretten.
Denne udtalelse  

 vil endvidere kunne give skatteyderen grundlag for at vurdere, om klagen bør  

 opretholdes.
Det er regeringens opfattelse, at denne mulighed for  

 skatteyderen til at få elementer i sagen belyst af sagkyndige dels vil kunne  

 forbedre det materielle grundlag for Landsskatterettens afgørelse, dels vil  

 øge skatteyderens forståelse for Landsskatterettens afgørelse.
Endelig vil  

 forslaget give større jævnbyrdighed mellem skatteyderen og skattevæsenet end  

 det ofte opleves idag, og hermed øges respekten for de afgørelser, der  

 træffes.
Forslaget indeholder således også et procesbesparende element.
Man har foreløbig fundet det forsvarligt at åbne muligheden for syn og  

 skøn i forbindelse med landsskatteretsbehandlingen, idet sagen på dette  

 stadium må formodes at være så veloplyst og velforberedt, at man på dette  

 tidspunkt vil få det bedste udbytte af instituttet.
Retssikkerhedsudvalg III,  

 jf. ovenfor, vil dog bl.a. få til opgave at vurdere, hvorvidt der bør åbnes  

 mulighed for foretagelse af syn og skøn på et tidligere stadium af den  

 administrative klagebehandling.
3. Appelbegrænsning Som tidligere nævnt går denne del af forslaget ud på som altovervejende  

 hovedregel at afskære det offentlige fra at anke landsretsdomme til  

 Højesteret.
Dog skal anke til Højesteret kunne finde sted i ganske særlige  

 tilfælde, hvor sagen er principiel, eller særlige grunde i øvrigt taler for  

 at anke sagen til Højesteret.
 Afgørelse af hvorvidt anke skal finde sted træffes som hidtil af  

 skatteministeren.
Efter de gældende regler sker den egentlige ligning i de kommunale  

 skatteforvaltninger på ligningskommissionens vegne.
Klager over  

 skatteforvaltningens afgørelser indgives til ligningskommissionen, der  

 således formelt både er 1. instans i skattesager og 1. klageinstans.
 Klager over ligningskommissionens afgørelser kan indbringes for de  

 regionale statslige skatteråd, hvis afgørelser kan indbringes for  

 Landsskatteretten.
 Både den skattepligtige og skatteministeren har efter de gældende regler  

 mulighed for at indbringe Landsskatterettens kendelser for landsretten.  

 Endelig kan en dom afsagt af landsretten af begge parter ankes til  

 Højesteret.
 Den beskrevne klagevej fremstår som meget uoverskuelig for flertallet af  

 skatteydere, ligesom der forløber et meget langt tidsrum, inden sagen finder  

 sin endelige afslutning - eventuelt først ved Højesterets dom.
På denne baggrund har en arbejdsgruppe under skatteministeriet undersøgt  

 mulighederne for at begrænse det offentliges adgang til først og fremmest at  

 anke landsrettens domme til Højesteret.
I sin redegørelse (betænkning nr.  

 1105/1987) anfører arbejdsgruppen, at fuldstændig appelbegrænsning afføder en  

 række betænkeligheder, hvorimod en delvis appelbegrænsning, således at kun  

 landsretsafgørelser af principiel interesse ankes, næppe er forbundet med  

 væsentlige betænkeligheder.
 Lovforslaget er som nævnt på linje med arbejdsgruppens konklusion.
 Den foreslåede ordning ændrer ikke skatteyderens adgang til at indbringe  

 afgørelsen for højere instans.
Forslaget ændrer heller ikke på det offentliges adgang til at kære  

 afgørelser, landsretten træffer i formelle spørgsmål eller om  

 sagsomkostninger m.v. til Højesteret.
Det skyldes bl.a., at sådanne kæremål  

 afsluttes meget hurtigt, således at den samlede sagsbehandlingstid kun  

 forlænges ganske uvæsentligt.
Forslaget ændrer heller ikke på det offentliges adgang til at appellere  

 afgørelser, der ikke hører under Landsskatterettens område.
Sager om  

 skatteopkrævning henhører ikke under ligningsmyndighederne - herunder  

 Landsskatteretten - men afgøres af de statslige skattemyndigheder,  

 amtsskatteinspektoraterne, statsskattedirektoratet og skattedepartementet.  

 Indbringes skattedepartementets afgørelse i en sådan sag for landsretten, vil  

 skatteministeren fortsat kunne anke rettens afgørelse til Højesteret.
Det  

 samme gælder domme i sager, hvor statsskattedirektoratet eksempelvis som  

 kreditor fungerer på lige fod med andre formueretlige parter.
4. Administrative og provenumæssige konsekvenser Indførelsen af adgangen til at begære syn og skøn når sagen er indbragt  

 for Landsskatteretten må antages generelt at medføre en forøgelse af antallet  

 af syns- og skønsforretninger i skattesager.
Man må derfor forvente et  

 begrænset administrativt merarbejde i den anledning.
Det må endvidere  

 påregnes, at det vil være nødvendigt at lade Kammeradvokaten repræsentere det  

 offentlige under syns- og skønsproceduren.
 Det er imidlertid vanskeligt at skønne over de begrænsede provenumæssige  

 virkninger af forslaget, idet man samtidig må forvente en reduktion i  

 antallet af retssager i de tilfælde, hvor der under landsskatteretssagen har  

 været afholdt syn og skøn, som har været afgørende for sagens udfald.
 Forslaget om appelbegrænsning har ikke nævneværdige administrative  

 konsekvenser.
 Det er ikke muligt at sige noget om denne del af forslagets provenumæssige  

 konsekvenser, idet disse må afhænge af en bedømmelse af, hvilket økonomisk  

 udfald en sag ville have fået, såfremt den var blevet behandlet af  

 Højesteret.
5. Ikrafttræden Det foreslås, at forslaget om appelbegrænsning skal have virkning for alle  

 sager, der er verserende ved landsretten på det tidspunkt, hvor loven  

 kundgøres i Lovtidende.
Forslaget om adgang til syn og skøn i  

 landsskatteretssager skal tilsvarende have virkning for alle sager, der er  

 verserende ved Landsskatteretten på dette tidspunkt, samt for sager der efter  

 kundgørelsen indbringes for de nævnte instanser.
6. Spaltehenvisninger Skattestyrelsesloven er senest ændret ved lov nr. 107 af 28. marts 1984,  

 jf.
Folketingstidende 1983/84, 2. samling, sp. 96, 300, 2276 og 3013; tillæg  

 A, sp. 239, tillæg B, sp. 185 og 241 samt tillæg C, sp. 87. Fremsættelse og  

 1. behandlingen af FL 54 er gengivet i Folketingstidende 1987/88, 1. samling,  

 sp. 802 og 1233.
II Bemærkninger til de enkelte bestemmelser Til § 1, nr. 1 Formålet med bestemmelsen er at åbne mulighed for skatteyderen til at  

 indhente et egentligt syn og skøn om f.eks. værdiansættelsesspørgsmål, som  

 indgår i klagesagen for Landsskatteretten.
I retsplejelovens § 343 findes hjemmel til at anmode de almindelige  

 domstole om at udmelde syn og skøn om sagsgenstanden, uanset at der endnu  

 ikke er anlagt retssag.
Det antages imidlertid, at formuleringen af  

 skattestyrelseslovens § 29, stk. 1, 1. pkt. afskærer henvendelse til de  

 almindelige domstole om udmeldelse af syn og skøn, førend Landsskatteretten  

 har taget stilling til sagen, eller 6 måneders fristen i § 29, stk. 1, 5.  

 pkt. er udløbet.
En kendelse, der giver ministeriet medhold på dette punkt,  

 er dog for tiden under kære, og der er anlagt andre retssager om spørgsmålet.
Efter lovforslaget skal reglen i retsplejelovens § 343 være direkte  

 anvendelig allerede i forbindelse med landsskatteretsbehandlingen af sagen.  

 Dette indebærer, at parten vil kunne begære landsskatteretssagen sat i bero,  

 samtidig med at parten indgiver begæring om syn og skøn ved de almindelige  

 domstole.
Landsskatteretten skal kunne fastsætte en frist i den enkelte sag,  

 inden hvilken spørgsmålet om evt. afholdelse af syn og skøn skal være  

 afklaret.
Henvisningen til retsplejelovens § 343 betyder, at det er de almindelige  

 domstole, der udmelder syns- og skønsmændene, og at retsplejelovens regler om  

 afholdelse af syn og skøn er gældende, herunder reglerne om værneting og om  

 modpartens muligheder for at protestere mod skønsforretningens afholdelse, og  

 om reglerne om afhjemling i retten under vidneansvar.
Den part, der  

 rekvirerer skønsforretningen, drager omsorg for, at Landsskatteretten får  

 tilsendt skønserklæringen, når den foreligger, ligesom parten afholder  

 omkostningerne.
 Landsskatteretten skal endvidere kunne fastsætte en frist, inden hvilken  

 klageren og skattemyndighederne må meddele retten, om skønserklæringen giver  

 parterne anledning til at ændre deres påstande i sagen.
Til § 1, nr. 2 Heri findes forslaget om at regulere den gældende adgang for  

 skatteministeren til at indbringe en landsretsdom, der er gået  

 skattemyndighederne imod, for Højesteret.
Skatteministerens afgørelse af  

 spørgsmålet om, hvorvidt sagen er principiel eller særlige grunde iøvrigt  

 taler for at anke sagen til Højesteret, skal ikke være genstand for særskilt  

 procedure i retten.
 Skatteministerens afgørelse forudsætter således en vurdering af, om der  

 virkelig er tilstrækkelige grunde til at foretage anke.
 Imidlertid behøver ministerens afgørelse herom ikke i sig selv at være  

 undergivet domstolskontrol.
Indenfor retsplejelovens område findes der f.eks. i § 725 en bestemmelse,  

 hvorefter anklagemyndigheden kan rejse tiltale i sager, der ellers er  

 undergivet privat påtale, når »almene hensyn kræver det«.
Det er  

 her fast antaget i domspraksis, at anklagemyndighedens skøn ikke kan prøves  

 af domstolene.
 Bestemmelsen indeholdes i en ny § 33A, der dels indeholder reglen om  

 principiel fuldstændig ophævelse af appeladgangen til Højesteret, dels  

 undtagelsen om adgang til appel til Højesteret i særlige tilfælde.
I de tilfælde, hvor en sag indbringes for højere instans, skal  

 indbringelse som hidtil finde sted indenfor de almindeligt gældende frister.  

 Det vil for indbringelse af landsskatteretskendelser til landsretten normalt  

 sige 6 mdr., i visse tilfælde dog 3 mdr.
Anke fra landsret til Højesteret  

 skal ske inden 8 uger efter landsrettens dom.
