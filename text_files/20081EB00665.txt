Bilag 1 Beretning afgivet af Udvalget for Fødevarer, Landbrug og Fiskeri den 15. april 2009 Beretning over Forslag til folketingsbeslutning om skærpede krav til dyreforsøg [af Per Clausen (EL) m.fl.] 1. Udvalgsarbejdet Beslutningsforslaget blev fremsat den 4. november 2008 og var til 1. behandling den 12. december 2008. Beslutningsforslaget blev efter 1. behandling henvist til behandling i Udvalget for Fødevarer, Landbrug og Fiskeri.
Møder Udvalget har behandlet beslutningsforslaget i 8 møder.
Studiebesøg Udvalget foretog sammen med medlemmer af Retsudvalget den 25. februar 2009 et studiebesøg hos Novo Nordisk.
Lægemiddelindustriforeningen og Dyrenes Beskyttelse deltog under studiebesøget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Lægemiddelindustriforeningen.
 Justitsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 11 spørgsmål til justitsministeren til skriftlig besvarelse, som denne har besvaret.
2. Politiske bemærkninger Udvalget konstaterer, at der er behov for at skabe yderligere klarhed i lov om dyreforsøg.
Udvalget noterer sig ligeledes, at EU arbejder med et nyt direktiv for dyreforsøg, der vil medføre en dansk implementering og revision af lov om dyreforsøg.
Direktivet kan blive vedtaget i folketingsåret 2009-2010. I forbindelse med den efterfølgende revision af lov om dyreforsøg, pålægges regeringen at sikre,  at ansøgeren til et dyreforsøg skal dokumentere, at tilsvarende viden ikke kan opnås uden anvendelse af levende dyr,  at ansøgeren til et dyreforsøg skal løfte bevisbyrden for, at det foreslåede dyreforsøg ikke helt eller delvis kan erstattes af allerede kendt viden, og  at der både foretages en vurdering af et dyreforsøgs betydning for et givet forsøg og af relevansen af det produkt, som skal udvikles eller forbedres ved hjælp af dette dyreforsøg, inden et dyreforsøg godkendes.
Udvalget ønsker dog, at Rådet for Dyreforsøg hurtigst muligt indretter sin sagsbehandling således, at der tages ovenstående hensyn, i det omfang det er rimeligt.
Udvalget noterer sig, at Rådet for Dyreforsøg allerede i dag har som krav for ansøgningsgodkendelse,  at det pålægges ansøgeren at give en beskrivelse af det enkelte dyrs belastning ved det foreslåede dyreforsøg, og  at man i udgangspunktet skal bruge dyr, som i forvejen har den lidelse, man vil undersøge, og kun kan bruge raske dyr, hvis dette ikke kan lade sig gøre.
 Regeringen pålægges at foretage en undersøgelse af, om der er behov for at skærpe eller præcisere disse krav i forbindelse med den kommende revision af lov om dyreforsøg.
