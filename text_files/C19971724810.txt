Cirkulæreskrivelse om meddelelse om  

 fratrædelsesgodtgørelses indflydelse på tidspunktet for  

 overgang til efterløn Kommentar m.v.:
 Til illustration gennemgås to afgørelser,  

 hvor DfA har taget stilling til, om arbejdsgiverens udbetaling af et  

 beløb i forbindelse med en arbejdstagers fratrædelse udskyder  

 tidspunktet for, hvornår et medlem kan overgå til  

 efterløn.
 Meddelelse om afgørelsen:
 j.nr. 95-653-745:
 Et medlem opsagde sin stilling som civilingeniør  

 med 2 måneders varsel til fratrædelse den 31. august 1995 for at  

 overgå til efterløn pr. 1. september 1995.
 Arbejdsgiverens opsigelsesvarsel ville have været 6  

 måneder.
 I forbindelse med medlemmets fratræden indbetalte  

 medlemmets arbejdsgiver 4 års ekstraordinært pensionsbidrag  

 på i alt 214.364,12 kr. i henhold til dels en personlig aftale  

 indgået mellem medlemmet og medlemmets arbejdsgiver og dels en  

 lokalaftale om frivillig fratræden.
 DfA fandt, at den ekstraordinære pensionsindbetaling  

 trådte i stedet for løn for en periode, hvor der ikke  

 udføres arbejde, og medlemmet kunne tidligst overgå til  

 efterløn den 1. januar 1996, når en periode svarende til den  

 resterende del af arbejdsgiverens varsel var forløbet.
 DfA lagde vægt på, at medlemmet selv havde  

 sagt op med et varsel på 2 måneder, hvilket er kortere end de 6  

 måneders varsel fra arbejdsgiverens side, som medlemmet havde krav  

 på efter funktionærlovens regler.
 Endvidere fremgik det klart af lokalaftalen, at  

 formålet med fratrædelsesordningerne var en reduktion i  

 medarbejderstaben, og at ledelsen inden for visse rammer havde mulighed for  

 at vælge, hvem der skulle have tilbudt en fratrædelsesordning og  

 indholdet af ordningen.
 Ankenævnet tiltrådte DfA's  

 afgørelse.
 Henset til, at medlemmet selv havde opsagt sin stilling og  

 derved givet afkald på det opsigelsesvarsel, som han ellers havde  

 været berettiget til ved opsigelse fra arbejdsgiverens side, fandt  

 ankenævnet det uden betydning, hvorvidt sigtet med lokalaftalen var at  

 reducere antallet af medarbejdere eller at reducere lønsummen.
 j.nr. 97-653-1248:
 Et medlem opsagde sin stilling som kontorchef med 3  

 måneders varsel til fratrædelse den 31. marts 1997 for at  

 overgå til efterløn pr. 1. april 1997. Medlemmet havde  

 været ansat hos arbejdsgiveren i 47 år.
 Arbejdsgiverens opsigelsesvarsel ville have været 6  

 måneder.
 I forbindelse med medlemmets fratræden ydede  

 medlemmets arbejdsgiver et beløb på 300.000 kr.
 DfA fandt, at beløbet ikke var omfattet af reglerne  

 i direktoratets bekendtgørelse nr. 1161 af 21. december 1995 om  

 overgang til, udtræden af og genindtræden i  

 efterlønsordningen.
 Medlemmet var derfor ikke forhindret i at overgå til  

 efterløn allerede fra den 1. april 1997.
 DfA lagde vægt på, at udbetalingen i  

 forbindelse med medlemmets fratræden ikke kunne anses for at  

 træde i stedet for løn m.v. i en periode, men at der derimod  

 alene var tale om en ren belønning/bonus for lang og tro tjeneste.
 DfA lagde endvidere vægt på, at medlemmet  

 efter det oplyste ikke havde indgået aftale med arbejdsgiveren om at  

 opsige sin stilling, at der ikke var tale om en personalereduktion i  

 virksomheden, og at medlemmet i øvrigt ikke havde en formaliseret  

 ansættelsesaftale med arbejdsgiveren.
