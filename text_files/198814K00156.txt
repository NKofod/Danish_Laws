Nr BTL 156 Betænkning over I.
Forslag til lov om ændring af patentloven (Ratifikation  

 af Den Europæiske Patentkonvention) II.
Forslag til lov om ændring af lov om  

 hemmelige patenter   

 Nr L 156 og L 157 1988-89, 1. samling Afgivet af Erhvervsudvalget Afgivet: 19890511 Udvalget har behandlet lovforslagene i en række møder og har herunder stillet spørgsmål til industriministeren, som denne har besvaret skriftligt.
 Udvalget har endvidere modtaget skriftlige og/eller mundtlige henvendelser  

 fra:
Lerstrup, Karl, professor, dr.scient., Vipperød, NOAH og Warming, A., Nærum.
 Der er af industriministeren stillet ændringsforslag til det under I  

 nævnte lovforslag, hvorom der henvises til de ledsagende bemærkninger.
Et mindre uddrag af betænkningen fra Nordisk Ministerråd om  

 bioteknologiske opfindelser og immaterielretten i Norden (Norden 88:99) er  

 optrykt som bilag til betænkningen.
Endvidere er nogle af udvalgets spørgsmål  

 til industriministeren og dennes svar herpå optrykt som bilag til  

 betænkningen.
 Herefter indstiller et flertal (udvalget med undtagelse af  

 Socialistisk Folkepartis medlemmer og Lissa Mathiasen (S)) det under I  

 anførte lovforslag til vedtagelse med det af industriministeren  

 stillede ændringsforslag.
 Et mindretal inden for flertallet (Kristeligt Folkepartis medlemmer af  

 udvalget) ønsker i den forbindelse at udtale:
 Mindretallet finder det positivt, at en gennemførelse af lovforslaget  

 væsentligt forenkler proceduren ved meddelelse af patenter.
 Det bliver derved lettere og billigere for især mindre danske virksomheder  

 at få patent på deres opfindelse i hele Europa.
 Mindretallet er dog betænkeligt ved, om der som følge af det kommende  

 EF-direktiv om retsbeskyttelse af bioteknologiske opfindelser vil blive  

 mulighed for at meddele patent på liv.
Mindretallet kan under ingen omstændigheder acceptere, hvis EF-direktivet  

 giver mulighed for at få privat ejendomsret til menneskelige egenskaber, som  

 udvikles og reproduceres kunstigt.
Med hensyn til meddelelse af patent på dyr  

 ser mindretallet det specielt som et problem, at der endnu ikke findes en  

 definition eller nærmere afgrænsning af retsbegrebet »dyrerace«.  

 Det bør ikke være muligt at fortolke det således, at der kan meddeles patent  

 på nye dyr, som anført i henvendelsen til udvalget fra organisationen NOAH.
 Herudover er mindretallet i tvivl om, hvorvidt der findes en lovgivning,  

 der i tilstrækkelig grad beskytter dyr i forbindelse med forskning og  

 forædling inden for gen- og bioteknologien samt anvendelse af resultaterne.
 Imidlertid har industriministeren i sit svar på spørgsmål nr. 25 oplyst,  

 at han finder det af væsentlig betydning for den danske stillingtagen til  

 spørgsmålet om patent på liv, at der opnås en løsning, som tager udgangspunkt  

 i den danske praksis i dag omkring administrationen af patentloven.  

 Mindretallet kan henholde sig hertil, idet det dog ønsker at præcisere, at  

 udgangspunktet skal tages i den hidtidige danske praksis.
Det samme gælder for patent på planter.
Der henvises i øvrigt til  

 spørgsmål nr. 24 og 25 og ministerens svar herpå, som begge er optrykt i  

 bilag II til betænkningen.
Med hensyn til spørgsmålet om »farmer's privilege« lægger  

 ministeren ifølge svaret vægt på, at der i den afbalancerede løsning indgår  

 hensynet til de reelle behov inden for jordbrugssektoren.
I denne forbindelse  

 finder mindretallet, at der især skal tages hensyn til jordbrugserhvervets  

 behov.
Det gælder såvel danske jordbrugers, som jordbrugere i u-landenes  

 behov.
 Et mindretal (Socialistisk Folkepartis medlemmer af udvalget)  

 indstiller det under I anførte lovforslag til forkastelse ved 3.  

 behandling.
Mindretallet er ikke i sig selv modtstander af Danmarks ratificering af  

 Den Europæiske Patentkonvention.
Det er imidlertid centralt for mindretallet,  

 at en deltagelse i Den Europæiske Patentkonvention ikke medfører  

 tvangsindlæggelse i EF's patentkonvention.
Så længe den omdannelse af EF's  

 patentkonvention, der ville bortvejre en sådan fare, ikke har fundet sted,  

 vil mindretallet derfor ikke kunne stemme for en ratificering af EPC.
Dertil kommer hele spørgsmålet om patent på planter og dyr.
Mindretallet  

 har med bekymring iagttaget den udvikling, der på få måneder er sket i den  

 danske regerings holdning fra udarbejdelsen af den nylig udkomne betænkning  

 fra Nordisk Ministerråd »Bioteknologiska Uppfinningar och  

 Immaterialrætten i Norden«.
Heri siges på side 18, som er optrykt som  

 bilag I til betænkningen, at det er den danske holdning, at »forbudet  

 mod patentering af plantesorter og dyreracer dominerer over tilladelsen til  

 at patentere produkter af mikrobiologiske fremgangsmåder«.
 Under behandlingen af omhandlede lovforslag har industriministeren  

 imidlertid i sit svar på et af udvalgets spørgsmål anført, at »som følge  

 af den internationale udvikling vil det derfor i fremtiden kunne blive  

 aktuelt i Danmark at meddele patent på plantesorter og dyreracer«, jf.  

 svaret på spørgsmål nr. 7, som er optrykt i bilag II til betænkningen.
Også i Den Europæiske Patentorganisation er forbudet mod patent på  

 plantesorter og dyreracer ved at blive udhulet.
I sit svar på udvalgets  

 spørgsmål nr. 9 og 22, der ligeledes er optrykt i bilag II til betænkningen,  

 har industriministeren oplyst, at udviklingen i EPO vil afhænge af, hvad der  

 sker i forbindelse med forhandlingerne om EF's direktivforslag om  

 retsbeskyttelse af bioteknologiske opfindelser.
Og af bemærkningerne til  

 direktivforslaget og af ministerens besvarelse af et spørgsmål under  

 almindelig del (spørgsmål nr. 33, alm. del - bilag 120), jf. bilag II til  

 betænkningen, fremgår det, at en vedtagelse af direktivforslaget i dets  

 nuværende form ville betyde patent på planter og dyr og forbud mod, at  

 landmænd kunne så egen høst på egne marker og lade egne køer kælve uden  

 tilladelse fra en eventuel patentindehaver.
Ud over de etiske aspekter kan en  

 sådan udvikling få afgørende indflydelse for u-landene, der risikerer at  

 komme yderligere i lommen på multinationale koncerner med patent på den  

 genetiske arv.
 Mindretallet gør i denne forbindelse opmærksom på, at Norge netop har  

 besluttet ikke at tiltræde Den Europæiske Patentkonvention, især på grund af  

 den usikkerhed om patent på dyr og planter, som en ratificering ville  

 medføre.
Det skal understreges, at mindretallet ikke i sig selv vender sig imod, at  

 plantegener eller metoder til indføring af gener i planter kan patenteres.  

 Det afgørende er, at sådanne patenter ikke medfører patent på hele planter,  

 hvilket burde være selvindlysende.
Man bør ikke kunne tage patent på hele  

 skabelsesværket, fordi man piller ved et enkelt gen.
Ligeledes er det  

 afgørende, at patentet ikke begrænser landmænds ret til at så egen høst på  

 egne marker, som de kan efter den nugældende plantebeskyttelseslov.
Endelig  

 er det afgørende, at der ikke sker indgreb i andre forædleres rettigheder til  

 at forædle videre, så længe de betaler licens af eventuelle patentbelagte  

 gener.
 Mindretallet har derfor forsøgt at formå regeringen til i forbindelse med  

 behandlingen af nærværende lovforslag at præcisere sin forhandlingsposition  

 og herunder at love at forhandle efter ovennævnte retningslinier.
I svarene på spørgsmål nr. 24 og 25 har regeringen givet så rimelige svar,  

 at en væsentlig hindring for, at mindretallet kan stemme for ratifikationen  

 af Den Europæiske Patentkonvention er ryddet af vejen, jf. bilag II til  

 betænkningen.
Mindretallet havde dog foretrukket klarere tilsagn om at  

 forsvare »farmer's privilege«, ikke mindst af hensyn til u-landene.
 Men alt i alt er tilsagnene så klare, at mindretallet vil kunne stemme for  

 ratifikation af den europæiske patentkonvention, når EF's patentkonvention er  

 omdannet, så enhver trussel om tvangsindlæggelse er bortvejret.
 Et andet mindretal Lissa Mathiasen (S)) indstiller det under I  

 anførte lovforslag til forkastelse ved 3. behandling.
 For så vidt angår det under II anførte lovforslag indstilles dette af et  

flertal (Socialdemokratiets medlemmer bortset fra Lissa Mathiasen, Det  

 Konservative Folkepartis, Venstres, Det Radikale Venstres,  

 Centrum-Demokraternes og Kristeligt Folkepartis medlemmer af udvalget)  

 lovforslaget til vedtagelse uændret.
 Et mindretal (Socialistisk Folkepartis medlemmer af udvalget) indstiller  

 det under II anførte lovforslag til forkastelse ved 3. behandling,  

 idet der tillige henvises til de af mindretallet ovenfor under lovforslag I  

 anførte bemærkninger.
 Et andet mindretal (Fremskridtspartiets medlem af udvalget)  

 indstiller det under II anførte lovforslag til forkastelse ved 3.  

 behandling.
 Et tredje mindretal (Lissa Mathiasen(S)) indstiller ligeledes det  

 under II anførte lovforslag til forkastelse ved 3. behandling.
Ændringsforslag til I.
Forslag til lov om ændring af patentloven (Ratifikation af Den Europæiske Patentkonvention Til § 1 Af industriministeren, tiltrådt af udvalget:
 1) I det foreslåede Kapitel X A indsættes i § 75, stk. 3, efter 1.  

 pkt. som nye punktummer:
»Ansøgning om europæisk patent kan også indleveres til  

 patentmyndigheden her i landet, der videresender den til Den Europæiske  

 Patentmyndighed.« Bemærkninger Formålet med den foreslåede ændring er at gøre det muligt at indlevere  

 europæiske patentansøgninger til patentdirektoratet i Danmark, der  

 videresender dem til Den Europæiske Patentmyndighed.
Derimod skal en udskilt  

 europæisk ansøgning, som nævnt i konventionens artikel 76, fortsat indleveres  

 direkte til Den Europæiske Patentmyndighed, idet dette er et krav i henhold  

 til konventionen.
Flemming Hansen (KF) nfmd.
Jette Thomsen (KF) Kai Dige Bach (KF) Svend  

 Heiselberg (V) Jens Peter Jensen (V) Hugo Holm (FP) Larsen-Ledet (RV) Jette  

 Pors (CD) Lysholm Christensen (KRF) Svend Andersen (S) Lykketoft (S) Lissa  

 Mathiasen (S) Erling Olsen (S) Nyrup Rasmussen (S) fmd.
Bjørn Westh  

 (S) Birthe Hansen (SF) Rahbæk Møller (SF) Bilag I Nordisk Ministerråds Betænkning »Bioteknologiska Uppfinningar och  

 Immaterialrætten i Norden« A.
Patent meddeles ikke på plantesorter eller dyreracer Det er kun plantesorter og dyre racer, der er udelukket fra patent.  

 En plante eller et frø, der f.eks. er behandlet på en speciel måde med  

 kemikalier for at gøre den/det resistent over for planteudryddelsesmidler, er  

ikke udelukket fra patent.
Det er i denne forbindelse uden betydning,  

 at den ubehandlede plante eller det ubehandlede frø også kan være eller er en  

 plantesort.
Det behandlede materiale vurderes ikke længere at være en  

 plantesort. (EPO, T 49/83).
B.
Patent meddeles ikke på plantesorter eller dyreracer, selv om de er  

 produkter af mikrobiologiske fremgangsmåder Dette er vores holdning indtil videre; forbudet mod patentering af  

 plantesorter og dyreracer dominerer altså over tilladelsen til at patentere  

 produkter af mikrobiologiske fremgangsmåder.
C.
Mikroorganismer som sådanne kan principielt patenteres Mikroorganismer anses hverken som dyr eller planter, hvorfor forbudet mod  

 patentering af plantesorter og dyreracer ikke er til hinder for  

 patentering af mikroorganismer.
 I cirkulære nr. 11 er angivet definitionen på, hvad begrebet  

 »mikroorganismer« anses at omfatte.
D.
Patent meddeles ikke på væsentligt biologiske fremgangsmåder til  

 fremstilling af planter eller dyr Fremgangsmåder af overvejende teknisk karakter til fremstilling af planter  

 eller dyr anses ikke som væsentligt biologiske.
Således er biologiske  

 fremgangsmåder til fremstilling af planter eller dyr, ved hvilke mennesket  

 ved en teknisk indgriben influerer væsentligt på det opnåede resultat, ikke  

 udelukket fra patentering (cirkulære nr. 11).
 Behandlingen med kemikalier som nævnt i afsnit I. 4 A ovenfor er  

 eksempelvis ikke en væsentligt biologisk fremgangsmåde, men derimod en  

 teknisk fremgangsmåde.
E.
Patent kan dog meddeles på mikrobiologiske fremgangsmåder og produkter  

 af sådanne fremgangsmåder Begrebet mikrobiologisk fremgangsmåde forstås således, at det omfatter  

 ikke bare fremgangsmåder, der udnytter mikroorganismer, men også  

 fremgangsmåder til fremstilling eller isolering af mikroorganismer, f.eks.  

 gentekniske fremgangsmåder (cirkulære nr. 11).
Bilag II Nogle af udvalgets spørgsmål til industriministeren og dennes svar herpå Spørgsmål 7:
I den foreløbige udgave af rapporten fra ekspertgruppen nedsat af Nordisk  

 Ministerråd om bioteknologiske opfindelser og immaterialretten i Norden siges  

 det på side 18, at der ikke i Danmark kan meddeles patent på plantesorter  

 eller dyreracer, selv om de er produkter af mikrobiologiske fremgangsmåder.  

 Kan ministeren bekræfte dette? Svar:
Ifølge en undtagelsesbestemmelse i patentlovens § 1, stk. 4, litra 2), kan  

 der ikke meddeles patent på plantesorter eller dyreracer eller væsentligt  

 biologiske fremgangsmåder til fremstilling af planter og dyr.
Patent kan dog  

 meddeles på mikrobiologiske fremgangsmåder og produkter heraf.
Den  

 tilsvarende bestemmelse findes i Den Europæiske Patentkonvention.
 Udtalelsen i den nordiske rapport er baseret på den hidtidige holdning i  

 Danmark, hvorefter forbudet mod patent på plantesorter og dyreracer dominerer  

 over tilladelsen til at patentere produkter af mikrobiologiske  

 fremgangsmåder, jf. den omtalte rapport under pkt. 4 B, side 18.
Det kan derfor ikke bekræftes, at der i Danmark ikke kan meddeles  

 patent på plantesorter og dyreracer, som er produkter af mikrobiologiske  

 fremgangsmåder.
Spørgsmålet har ikke hidtil været praktisk relevant i  

 Danmark.
 Den Europæiske Patentmyndighed har hidtil praktiseret  

 undtagelsesbestemmelsen således, at plantesorter og dyreracer ikke har kunnet  

 patenteres, selv om de er produkter af en mikrobiologisk fremgangsmåde.
Det er imidlertid af konkurrencemæssige grunde overordentlig væsentligt  

 for dansk industri, at vi i Danmark har samme praksis som i andre europæiske  

 lande og i USA og Japan.
Som følge af den internationale udvikling vil det  

 derfor i fremtiden kunne blive aktuelt i Danmark at meddele patent på  

 plantesorter og dyreracer som produkter af mikrobiologiske fremgangsmåder.
 Hvorledes praksis på området vil udvikle sig, vil i væsentligt omfang  

 afhænge af udfaldet af de drøftelser, der for tiden finder sted i  

 internationalt regi, herunder i særdeleshed i EF og i WiPO, jf. herom det,  

 der er anført i besvarelsen af udvalgets spørgsmål 6 om Kommissionens forslag  

 til direktiv om retsbeskyttelse af bioteknologiske opfindelser.
 Spørgsmål 9:
Vil en tilslutning til Den Europæiske Patentkonvention medføre ændringer  

 heri? Svar:
 Ved Den Europæiske Patentmyndighed (EPO) har man hidtil praktiseret  

 undtagelsesbestemmelsen som omtalt i mit svar på spørgsmål 7 på samme måde,  

 som vi har gjort i Danmark, dvs. man har ikke patenteret plantesorter og  

 dyreracer, selv om de er produkter af en mikrobiologisk fremgangsmåde.
Hvis Danmark tilsluttes EPK og Den Europæiske Patentorganisation (EPO) i  

 fremtiden ændrer praksis og meddeler patent på plantesorter og dyreracer som  

 produkter af mikrobiologiske fremgangsmåder, vil sådanne patenter få  

 gyldighed for Danmark.
En dansk tilslutning til EPK behøver derimod ikke at  

 medføre en praksisændring i Danmark ved behandling af nationale ansøgninger,  

 men en tilpasning til international praksis vil som nævnt i svaret på  

 spørgsmål 7 i høj grad være i dansk industris interresse af  

 konkurrencemæssige hensyn, uanset om Danmark er tilsluttet EPK eller ej.
Som nævnt i svaret på spørgsmål 6 er EF's rådsbehandling af  

 direktivforslaget om retsbeskyttelse af bioteknologiske opfindelser netop  

 indledt.
Udfaldet af disse drøftelser vil være afgørende for den fremtidige  

 praksis såvel i Danmark som i EPO på dette område.
 Spørgsmål 22:
Er der grund til at tro, at EPO's administration af patentkonventionen med  

 hensyn til planter og dyr vil komme til at afvige fra et fremtidigt  

 EF-direktiv? Svar:
 Der er ikke i øjeblikket grund til at tro, at EPO vil administrere EPK  

 anderledes end foreskrevet i et eventuelt EF-direktiv, uanset at et direktiv  

 kun regulerer nationale patenter i medlemslandene.
 Der henvises i øvrigt til besvarelsen af spørgsmålene 6 og 9.
 Spørgsmål 33 alm del:
»Skal sætningen nederst på side 48 i redegørelsen  

 »Patentrettighederne i forbindelse med udnyttelse af materiale som såsæd  

 udtømmes ikke ved en anvendelse, hvor dette materiale formeres udelukkende  

 for at få mere af det« forstås således, at »farmer's  

 privilege«, dvs. retten til at så egen høst uden licensbetaling, vil  

 bortfalde ved vedtagelse af direktivet? Gælder det samme med retten til at lade egne køer kælve? Kan humane gener, celler, væv og organer patenteres i henhold til  

 artiklernes 5, 6 og 12.1, hvis de er fremstillet på en måde, hvor en  

 mikrobiologisk proces er vigtig?» Svar:
1) En vedtagelse af direktivet vil ikke medføre ændringer med hensyn til  

 »farmer's privilege« for såsæd, der er beskyttet under  

 plantenyhedsloven.
Landmanden vil i dette tilfælde fortsat kunne udnytte  

 »farmer's privilege«, dvs. så egen høst uden licensbetaling til  

 sortsejeren.
Hvis landmanden imidlertid anvender patentbeskyttet udsæd, vil  

 han kun kunne genbruge høsten som udsæd mod licensbetaling til patenthaver.  

 Retten til at udnytte »farmer's privilege« gælder ikke for  

 patentbeskyttet materiale.
Det er heller ikke tilfældet i dag.
Derimod kan  

 landmanden naturligvis anvende høsten til andre formål, herunder som foder  

 eller til mel uden licensbetaling.
Det er alene genanvendelse som udsæd, der  

 er beskyttet af patenthavers ret, idet dette må betragtes som en fremstilling  

 af den patentbeskyttede genstand.
En sådan fremstilling er forbeholdt  

 patenthaver i henhold til dennes eneret.
Patenthaver kan naturligvis give  

 andre samtykke til at fremstille, dvs. licens, typisk mod betaling.
 Handlinger, der udføres i ikke-erhvervsmæssigt øjemed, og handlinger, der  

 udføres i forsøgsøjemed, er fortsat tilladt, fordi de ikke er omfattet af  

 eneretten.
2) Samme principper må i givet fald anses at gælde for så vidt angår  

 retten til at lade egne køer kælve.
Noget andet er, at det vil kunne være  

 vanskeligt totalt at sikre, at et givet patenteret gen uændret overføres til  

 kalven.
Teknikkerne til at sikre genoverførsel til senere generationer  

 beherskes langt fra endnu.
 Til disse tekniske vanskeligheder kommer eventuelle efterfølgende  

 problemer med i givet fald at bevise, at der foreligger en krænkelse.
3) Humane gener kan patenteres allerede på nuværende tidspunkt som en  

 kemisk forbindelse, hvis de er nye og i øvrigt opfylder de andre  

 patenterbarhedsbetingelser.
Et humant gen kan ikke reproducere sig selv.
 En human celle kan patenteres, hvis den er produktet af en mikrobiologisk  

 fremgangsmåde.
 Humant væv og humane organer kan principielt patenteres, men i visse  

 tilfælde vil patentering dog ikke ske, nemlig i de tilfælde hvor udnyttelsen  

 af opfindelsen ville stride mod sædelighed eller offentlig orden, jf.  

 patentlovens § 1, stk. 4, nr. 1. Det er ved udarbejdelsen af Rådets  

 direktivudkast forudsat, at hvert af medlemslandenes nationale patentlove  

 skal bibeholde dette forbud i forbindelse med gennemførelsen af direktivet i  

 national lovgivning.
 Spørgsmål 24:
Vil ministeren under forhandlingrne om EF's direktiv om bioteknologiske  

 opfindelser arbejde for at patenter på gener og fremgangsmåder til indføring af gener i planter  

 ikke udstrækkes til at omfatte patent på hele planter, at forædlere altid efter plantebeskyttelseslovens bestemmelser kan forædle  

 videre på planter indeholdende patenterede gener, så patentet alene medfører,  

 at der skal betales licens, hvis det patenterede gen anvendes (tvangslicens), at der ikke i forbindelse med patentering af gener sker nogen  

 indskrænkning i landmænds ret til at så egen høst på egne marker (farmer's  

 privilege) og at EF's direktiv om bioteknologiske opfindelser og EF's planlagte direktiv  

 om plantebeskyttelse vil køre parallelt, så uhensigtsmæssige sammenstød  

 mellem de to sæt retsregler undgås.
 Svar:
EF's direktivforslag om bioteknologiske opfindelser vedrører en anden  

 problemkreds end spørgsmålet om ratifikation af Den Europæiske  

 Patentkonvention.
Jeg henviser herom nærmere til mine principielle  

 bemærkninger til spørgsmål 12-20.
 Forhandlingerne om direktivforslaget i EF-regie er som nævnt i mit svar på  

 spørgsmål 10 i en indledende fase, hvor der alene er tale om afdækning af  

 problemerne og indsamling af oplysninger.
 I Danmark behandles direktivforslaget i Det rådgivende udvalg for  

 Industriel Ejendomsret under Industriministeriet, hvor de berørte kredse  

 bl.a. inden for industri og landbrug deltager i behandlingen af forslaget.
Der foretages i øjeblikket en indgående undersøgelse såvel i Danmark som i  

 EF af de mange vanskelige og principielle problemer, som forslaget  

 indeholder.
Konsekvenserne af de enkelte bestemmelser er langt fra afklaret,  

 f.eks. med hensyn til enerettens afgrænsning i forhold til plantenyhedsloven  

 og patentloven m.v.
Jeg kan tilføje, at Kommissionen har bebudet snarlig fremsættelse af et  

 direktivforslag om plantebeskyttelse og samtidig givet tilsagn om, at dette  

 forslag vil være i overensstemmelse med direktivforslaget om de  

 bioteknologiske opfindelser.
Regeringen vil arbejde for, at de to  

 direktivforslag bliver behandlet tidsmæssigt parallelt.
Den danske holdning til forslaget er således fortsat under behandling, og  

 efter min opfattelse vil det hverken være muligt eller forsvarligt, at den  

 fastlægges, før samtlige problemer er grundigt gennemdrøftet i virksomheder  

 og organisationerne, som vil være dybt berørt af direktivforslaget.
Den  

 endelige danske holdning vil selvfølgelig blive fastlagt i overensstemmelse  

 med den sædvanlige EF-beslutningsprocedure, hvori Folketinget Markedsudvalg  

 deltager.
 Jeg finder det derfor både af principielle og politiske grunde for tidligt  

 allerede nu at fastlægge den danske holdning til de rejste problemer.
 Spørgsmål 25:
 Ad svar på spørgsmål 24.
I hvilken udstrækning vil de i spørgsmål 24 nævnte principper blive  

 tillagt vægt fra dansk side under de indledende forhandlinger i EF om  

 direktivforslaget? Svar:
De nævnte principper i spørgsmål 24 berører helt centrale  

 problemstillinger i direktivforslaget.
Jeg finder det derfor af væsentlig  

 betydning for den danske stillingtagen, at der netop inden for disse områder  

 samt i spørgsmålet om patent på liv opnås en løsning, som tager udgangspunkt  

 i den danske praksis i dag omkring administrationen af patentloven.
 Jeg vil i øvrigt gerne undrstrege, at det er min helt klare opfattelse, at  

 direktivforslaget ikke omfatter eller skal omfatte mennesker.
 Særlig med hensyn til patent på gener og fremgangsmåde til indføring af  

 gener i planter finder jeg, at udgangspunktet må tages i, at patentet  

 omfatter selve genet og anvendelsen af genet i planten, men ikke hele  

 plantens genmasse.
 For så vidt angår spørgsmålet om »farmer's privilege« lægger jeg  

 vægt på, at der i den afbalancerede løsning indgår hensynet til de reelle  

 behov inden for jordbrugssektoren.
