 Den 7. november 1994 undertegnedes i Minsk en overenskomst om udvikling af  

 økonomisk, industrielt og teknisk samarbejde mellem Kongeriget Danmarks  

 regering og Republikken Belarus regering.
 Den danske og engelske version af overenskomsten har følgende ordlyd:
Overenskomst mellem Kongeriget Danmarks regering og Republikken  

 Belarus regering om udvikling af økonomisk, industrielt og teknisk  

 samarbejde Kongeriget Danmarks regering og Republikken Belarus regering, herefter  

 omtalt som »de kontraherende parter«, som - ønsker at yde et nyt bidrag til at udvide og styrke deres fælles  

 forbindelser på basis af lige rettigheder og til gensidig fordel; - ønsker at udnytte de nye muligheder for en yderligere styrkelse af deres  

 samarbejde; - anerkender hinandens internationale forpligtelser i handelssamkvemmet; - har et stærkt ønske om at sikre kontinuitet i dansk-hviderussisk  

 samarbejde; er blevet enige om følgende:
Artikel 1 De kontraherende parter vil søge at udvikle og fremme økonomisk,  

 industrielt og teknisk samarbejde mellem interesserede institutioner,  

 organisationer og virksomheder i de to lande.
Dette samarbejde skal finde  

 sted inden for forskellige økonomiske sektorer samt inden for anvendt  

 videnskab og teknologi på følgende aktivitetsområder:
a. samarbejde om projekter af fælles interesse, herunder  

 kapitalinvestering, licens og know-how arrangementer mellem danske og  

 hviderussiske virksomheder og institutioner i de to lande og på 3. markeder, b. studier og besøg med henblik på gennemførelse af fælles projekter, c. afholdelse af kurser og konferencer for specialister, d. udveksling af specialister og praktikanter, e. udveksling af teknisk dokumentation og information, f. andre gensidigt fordelagtige former for samarbejde.
Artikel 2 De kontraherende parter vil aktivt samarbejde om identifikation af  

 projekter af særlig betydning for udviklingen af markedsøkonomi i Republikken  

 Belarus.
Gennemførelsen af sådanne projekter skal blandt andre forhold og  

 efter gensidig indforståelse tage danske offentlige institutioner og  

 virksomheders erfaringer i betragtning.
 De kontraherende parter skal søge at identificere projekter, som eventuelt  

 vil kunne finansieres under eksisterende og fremtidige bilaterale eller  

 multilaterale bistandsprogrammer.
Artikel 3 På baggrund af den økonomiske struktur i de to lande vil der kunne findes  

 særligt lovende områder for økonomisk samarbejde inden for sektorerne  

 industriproduktion, landbrug, fødevareforbejdning, skovbrug, fiskeopdræt,  

 energi, infrastruktur, transport og logistik, kommunikation, informatik,  

 sundhed, byggeri, rådgivning, turisme, udvikling af den offentlige sektor,  

 finanssektoren, fag- og erhvervsuddannelser og miljøbeskyttelse.
 Andre sektorer af fælles interesse vil kunne identificeres af de  

 kontraherende parter.
Artikel 4 De kontraherende parter kan indgå supplerende overenskomster, som de måtte  

 finde nødvendige og ønskelige med henblik på at fremme yderligere samarbejde.
Artikel 5 Til opfyldelse af denne overenskomst skal der nedsættes en fælles  

 dansk-hviderussisk komite sammensat af repræsentanter for behørige statslige  

 myndigheder samt hovederhvervsorganisationerne inden for handel, industri,  

 landbrug, rådgivning og finansiering i de to lande.
Inden for rammerne af dens muligheder skal den fælles komite - følge de økonomiske og handelsmæssige forhold i de to lande; - behandle forslag, som fremlægges af hver af de kontraherende parter; - fastlægge og beskrive potentielle områder for langsigtet økonomisk,  

 industrielt og teknisk samarbejde mellem Kongeriget Danmark og Republikken  

 Belarus; - fremme gunstige betingelser for en styrkelse og udvidelse af dette  

 samarbejde; - opmuntre relevante virksomheder og organisationer til at deltage i  

 fælles økonomiske aktiviteter; - bestræbe sig på at fjerne eventuelle hindringer, der måtte opstå under  

 overenskomstens opfyldelse.
Artikel 6 Den fælles komite vil kunne nedsætte permanente eller midlertidige  

 arbejdsgrupper af eksperter til behandling af særlige spørgsmål.
 Den fælles komite skal samles efter gensidig aftale, skiftevis i  

 Kongeriget Danmark og i Republikken Belarus.
 På begæring af hver af de kontraherende parter kan der afholdes møder  

 mellem med-formændene for den fælles komite med henblik på drøftelse af  

 særlige spørgsmål.
 Hver af de kontraherende parter vil, når de modtager repræsentanter fra  

 den anden part, bistå med udførelsen af deres pligter.
Artikel 7 De kontraherende parter bekræfter, at det er en vigtig forudsætning for et  

 frugtbart økonomisk samarbejde at bidrage til en realisering samt til en  

 gensidig beskyttelse af kapitalinvesteringer på de respektive staters  

 territorium.
Artikel 8 Overenskomsten træder i kraft på datoen for undertegnelsen og forbliver i  

 kraft for en ubegrænset periode.
 Overenskomsten kan opsiges af hver af de kontraherende parter til udgangen  

 af et kalenderår forudsat den ene af de kontraherende parter modtager en  

 skriftlig opsigelse med 6 måneders varsel.
 Et opsigelsesvarsel påvirker ikke opfyldelsen af kontrakter og aftaler,  

 der er indgået i henhold til bestemmelserne i nærværende overenskomst.
 Fra datoen for undertegnelsen vil denne overenskomst ophæve følgende  

 overenskomster med hensyn til relationerne mellem Kongeriget Danmark og  

 Republikken Belarus:
- Overenskomst af 17. juli 1970 mellem Kongeriget Danmark og Unionen af  

 Socialistiske Sovjetrepublikker om økonomisk og teknisk-videnskabeligt  

 samarbejde, - Overenskomst af 28. august 1975, mellem Kongeriget Danmark og Unionen af  

 Socialistiske Sovjetrepublikker om udvikling af økonomisk, industrielt,  

 videnskabeligt og teknologisk samarbejde.
 Til bekræftelse heraf har de undertegnede, der er behørigt befuldmægtigede  

 dertil, undertegnet denne overenskomst.
 Udfærdiget i Minsk den 7. november 1994 i to originale eksemplarer, hver  

 på dansk, hviderussisk og engelsk, idet de tre versioner har samme gyldighed.  

 Såfremt der måtte opstå uenighed med hensyn til fortolkningen af disse  

 versioner, skal den engelske version have forrang.
For Kongeriget Danmarks regering Niels Helveg Petersen For Republikken Belarus regering Mikhail Marynich Overenskomsten trådte i medfør af artikel 8 i kraft den 7. november 1994.
 De i artikel 8 nævnte overenskomster er oprindelig bekendtgjort i  

 Lovtidende C som nr. 75 af 28. august 1970 og nr. 123 af 23. januar 1975.
