Bekendtgørelse om oprettelse og drift af lokale aktionsgrupper under landdistriktsprogrammet for perioden 2014-2020 I medfør af § 3, § 5, stk. 1, § 7, stk. 4, § 11, stk. 4, § 13, stk. 2 og 4, og § 14, stk. 2, i lov nr. 316 af 31. marts 2007 om udvikling af landdistrikterne (landdistriktsloven), § 1, stk. 3, i forvaltningsloven, jf. lovbekendtgørelse nr. 433 af 22. april 2014, § 5, stk. 3, i lov nr. 606 af 12. juni 2013 om offentlighed i forvaltningen, tekstanmærkning nr. 162 ad § 24.23.03 i finansloven for finansåret 2014 og efter forhandling med justitsministeren og ministeren for fødevarer, landbrug og fiskeri fastsættes:
Kapitel 1 Formål, indhold og delegation § 1. Formålet med bekendtgørelsen er at fastsætte rammerne for lokalstyret udvikling i udpegede landdistrikter.
 Stk. 2. Lokale aktører opretter og driver lokale aktionsgrupper med det formål at bidrage til udviklingen af lokalsamfundet i henhold til lokale udviklingsstrategier.
 Stk. 3. Lokale aktionsgrupper administrerer dele af det danske landdistriktsprogram for perioden 2014-2020 og medvirker til at opfylde landdistriktsprogrammets målsætninger om vækst og udvikling i landdistrikterne.
 Stk. 4. Følgende beføjelser i lov om udvikling af landdistrikter udøves efter aftale mellem ministeren for by, bolig og landdistrikter og ministeren for fødevarer, landbrug og fiskeri af NaturErhvervstyrelsen på vegne af ministeren for by, bolig og landdistrikter:
 1) Modtagelsen af oplysninger om fortsat opfyldelse af tilskudsbetingelserne, jf. § 10.
 2) Adgang til lokaliteter og modtagelse af oplysninger i kontroløjemed, jf. § 11, stk. 1 og 2.
 3) Indhentning af oplysninger hos andre offentlige myndigheder i kontroløjemed, jf. § 12.
Kapitel 2 Definition og afgrænsning § 2. En lokal aktionsgruppe er et partnerskab mellem lokale myndigheder, organisationer, foreninger, virksomheder og borgere.
Stk. 2. En lokal aktionsgruppes område består af et sammenhængende geografisk område og udgør mindst to kommuner, der tilsammen har mindst 10.000 indbyggere og højst 150.000 indbyggere.
Den lokale aktionsgruppe følger som udgangspunkt kommunegrænserne.
Der kan kun oprettes én tilskudsberettiget lokal aktionsgruppe for et givet område.
 Stk. 3. I særligt begrundede tilfælde kan de i stk. 2 nævnte kriterier for en lokal aktionsgruppes geografiske område, antal indbyggere og antal af tilskudsberettigede lokale aktionsgrupper fraviges.
 Stk. 4. Der kan oprettes op til 26 lokale aktionsgrupper i de kommuner, der er angivet på kortet i bilag 1. Udpegningen er sket på grundlag af:
1) andel af befolkningen der bor i landdistrikter eller småbyer, 2) afstand til nærmeste større by, eller 3) markant tilbagegang i antallet af beskæftigede.
Kapitel 3 Oprettelse af en lokal aktionsgruppe § 3. Ministeriet for By, Bolig og Landdistrikter inviterer lokale aktører til at deltage i lokalstyret udvikling af landdistrikterne.
 Stk. 2. De lokale aktører tilkendegiver inden for en nærmere fastsat frist interesse for at medvirke i udvikling af landdistrikterne.
 Stk. 3. Efter svarfristens udløb træffer Ministeriet for By, Bolig og Landdistrikter beslutning om, i hvilke områder der kan oprettes tilskudsberettigede lokale aktionsgrupper.
 § 4. En lokal aktionsgruppe oprettes som en uafhængig og non-profit forening med egne vedtægter og bestyrelse.
§ 5. Oprettelse af en lokal aktionsgruppe påbegyndes ved mobilisering af lokale ressourcepersoner til et partnerskab.
Mobilisering sker gennem oplysningskampagner, informationsmøder, kompetenceudvikling m.v.
 Stk. 2. Partnerskabet afholder et informationsmøde om oprettelse af en lokal aktionsgruppe inden for et sammenhængende geografisk område, jf. § 2, stk. 4.
Stk. 3. På informationsmødet besluttes ved simpelt flertal, om det pågældende geografiske område skal søge samarbejde med yderligere en nabokommune eller flere nabokommuner, eller om der skal oprettes en lokal aktionsgruppe i det udpegede område, jf. bilag 1. Partnerskabet informerer endvidere om mulighederne for lokalstyret udvikling, og deltagerne beslutter ved simpelt flertal, om partnerskabet skal søge om godkendelse som tilskudsberettiget lokal aktionsgruppe under landdistriktsprogrammet.
Der udarbejdes et referat af mødet, som dirigenten og en repræsentant for partnerskabet underskriver.
 Stk. 4. Informationsmødet er åbent for alle og skal bekendtgøres med mindst 14 dages varsel i lokale aviser og evt. andre medier, der som minimum dækker det sammenhængende geografiske område, hvor der påtænkes etableret en lokal aktionsgruppe, jf. stk. 2.
 Stk. 5. Hvor en lokal aktionsgruppe bliver oprettet i et andet klart afgrænset geografisk område end efter § 2. stk. 4, skal den fremgangsmåde, som er beskrevet i § 5, stk. 3 og 4, følges.
Stk. 6. På en stiftende generalforsamling oprettes den lokale aktionsgruppe, og der vælges en bestyrelse for aktionsgruppen.
Efterfølgende afholder den lokale aktionsgruppe generalforsamling mindst en gang årligt.
En generalforsamling skal bekendtgøres med mindst 14 dages varsel i lokale aviser og evt. andre medier, der som minimum dækker den lokale aktionsgruppes geografiske område.
Stk. 7. Fremmødte personer over 15 år med fast bopæl i den lokale aktionsgruppes geografiske område er stemmeberettigede på den stiftende generalforsamling.
På efterfølgende generalforsamling er registrerede, fremmødte medlemmer af den lokale aktionsgruppe stemmeberettigede.
§ 6. Personer over 15 år med fast bopæl i den lokale aktionsgruppes geografiske område kan blive registreret som medlemmer.
Medlemmer udpeget af kommunalbestyrelsen, regionsrådet og det regionale vækstforum, jf. § 7, stk. 3, er dog undtaget fra bopælskravet.
 Stk. 2. Personer med fast bopæl i et af de områder, der har etableret en lokal aktionsgruppe i henhold til § 2, stk. 3, kan dog også være medlem af den lokale aktionsgruppe, som er oprettet i den kommune, hvor personen har fast bopæl.
Kapitel 4 Bestyrelsen for en lokal aktionsgruppe § 7. Bestyrelsen tegner den lokale aktionsgruppe.
Bestyrelsen for den lokale aktionsgruppe vælges blandt aktionsgruppens medlemmer på en generalforsamling, jf. § 6. Medlemmer kan vælges til bestyrelsen, hvis de er fyldt 18 år.
Det er en betingelse for at blive valgt til bestyrelsen, at kandidaten er til stede på generalforsamlingen, eller at kandidaten har afgivet skriftlig fuldmagt og tilkendegivet, at vedkommende ønsker at blive valgt til bestyrelsen.
Valgperioden for et bestyrelsesmedlem er 2 år, dog således at halvdelen af bestyrelsen afgår ved hver ordinær generalforsamling.
 Stk. 2. Formanden for bestyrelsen vælges af generalforsamlingen.
 Stk. 3. Hver kommunalbestyrelse, regionsråd, vækstforum og Bornholms Regionskommune kan på forhånd udpege medlemmer af bestyrelsen, jf. dog stk. 7.
 Stk. 4. Det skal tilstræbes, at bestyrelsen sammensættes af personer, der repræsenterer aktionsgruppens geografiske område og kan varetage interesserne for nedenstående 4 socioøkonomiske grupper:
1) lokale borgere, 2) lokale virksomheder, erhvervsorganisationer og fagforeninger, 3) lokale natur-, miljø-, kultur-, borger- og fritidsforeninger og 4) offentlige myndigheder.
 Stk. 5. Der skal tilstræbes en ligelig køns-, alders- og geografisk fordeling i bestyrelsen.
 Stk. 6. Bestyrelsen skal bestå af et ulige antal medlemmer, dog mindst 7.
 Stk. 7. Repræsentanter for hver af de i stk. 4 nævnte socioøkonomiske grupper kan højst udgøre 49 pct. af bestyrelsens medlemmer.
 Stk. 8. Medlemmer af en lokal aktionsgruppe kan kun vælges til bestyrelsen for den lokale aktionsgruppe, som dækker det geografiske område, hvor de har bopæl, jf. § 6, stk. 1.
 § 8. Bestyrelsen er beslutningsdygtig, når mindst halvdelen af bestyrelsesmedlemmerne er til stede.
 Stk. 2. Ved beslutning om indstilling af projekter til endelig godkendelse og afgørelse i NaturErhvervstyrelsen skal mindst 51 pct. af stemmerne repræsentere de socioøkonomiske grupper nævnt i § 7, stk. 4, nr. 1-3.
Stk. 3. Bestyrelsen er ansvarlig for, at der skrives referat af bestyrelsesmøderne.
Referatet skal godkendes af bestyrelsen.
§ 9. Generalforsamlingen for den lokale aktionsgruppe fastsætter som minimum de i bilag 2 angivne standardvedtægter for foreningen.
Vedtægterne for den lokale aktionsgruppe skal godkendes af Ministeriet for By, Bolig og Landdistrikter.
 Stk. 2. Hvis der foretages ændring af vedtægter eller af bestyrelsens sammensætning, skal underretning herom indsendes til Ministeriet for By, Bolig og Landdistrikters godkendelse senest 14 dage efter beslutningen.
Stk. 3. Retsgrundlaget for de lokale aktionsgrupper har forrang for foreningens vedtægter. Ændres retsgrundlaget, foretager bestyrelsen for den lokale aktionsgruppe konsekvensrettelse af foreningens vedtægter i overensstemmelse med ændringen af retsgrundlaget.
Disse konsekvensrettelser skal efterfølgende godkendes af Ministeriet for By, Bolig og Landdistrikter.
Kapitel 5 Ansøgning om godkendelse af en lokal aktionsgruppe § 10. Den lokale aktionsgruppe kan ansøge Ministeriet for By, Bolig og Landdistrikter om godkendelse som en tilskudsberettiget lokal aktionsgruppe.
I ansøgningen skal der redegøres for:
1) afgrænsning af aktionsgruppens geografiske område, 2) aktionsgruppens oprettelse, 3) partnerskabets sammensætning, kompetencer, ressourcer og færdigheder, 4) partnerskabets vurdering af de lokale udfordringer og behov, 5) partnerskabets forslag til den lokale udviklingsstrategis hovedlinjer, 6) partnerskabets vilje og evne til at indgå i tværgående samarbejdsrelationer og 7) finansiering.
Stk. 2. Ansøgningsskema om godkendelse som en tilskudsberettiget lokal aktionsgruppe er tilgængeligt på Ministeriet for By, Bolig og Landdistrikters hjemmeside.
Ansøgningen skal være vedlagt kopi af annoncering af og referat af informationsmøde og stiftende generalforsamling og skal være ministeriet i hænde senest den 1. oktober 2014.
 Stk. 3. Ministeriet for By, Bolig og Landdistrikter kan efter begrundet ansøgning meddele dispensation fra fristen for indsendelse af ansøgning om godkendelse som en tilskudsberettiget lokal aktionsgruppe.
Kapitel 6 Udarbejdelse og godkendelse af en lokal udviklingsstrategi § 11. Bestyrelsen for den lokale aktionsgruppe udarbejder og gennemfører en lokal udviklingsstrategi ved at indstille projekter, der kan bidrage til at nå strategiens mål, til tilskud.
 Stk. 2. En lokal udviklingsstrategi skal afspejle anvendelsen af LEADER-metoden og som minimum omfatte:
1) afgrænsning af det område og den befolkning som strategien dækker, 2) en analyse af udviklingsbehovet og potentialet i området, herunder en analyse af områdets styrker, svagheder, muligheder og trusler, 3) en beskrivelse af strategien, dens mål og integrerende og innovative karakter.
Der skal opstilles klare og målbare mål i et hierarki af målsætninger for output eller resultater, 4) en tilkendegivelse af om den lokale aktionsgruppes aktiviteter omfatter samarbejdsprojekter, herunder transnationale samarbejdsprojekter, 5) en beskrivelse af processen med at involvere lokalsamfundet i udviklingen af strategien, 6) en handlingsplan der beskriver, hvordan målene omsættes til aktiviteter, 7) en beskrivelse af strategiens forvaltnings- og kontrolordninger, der dokumenterer den lokale aktionsgruppes evne til at gennemføre strategien og en beskrivelse af specifikke evalueringsinitiativer, 8) en finansieringsplan for strategien med oplysning om den planlagte tildeling fra de Europæiske Struktur- og Investeringsfonde, 9) prioriteringskriterier for udvælgelse af projektansøgninger til tilskud, jf. stk. 3 og 10) angivelse af minimuspoint for, at en projektansøgning kan komme i betragtning til tilskud.
 Stk. 3. Ministeren for by, bolig og landdistrikter fastsætter retningslinjer for udarbejdelse og anvendelse af prioriteringskriterier for udvælgelse af projektansøgninger.
 Stk. 4. Den lokale udviklingsstrategi er den lokale aktionsgruppes vigtigste styringsredskab og kan foruden de i stk. 2 nævnte oplysninger indeholde yderligere målsætninger for lokal udvikling, som ikke søges medfinansieret under landdistriktsprogrammet.
 Stk. 5. Ansøgning om godkendelse af den lokale udviklingsstrategi skal ske på Ministeriet for By, Bolig og Landdistrikters ansøgningsskema, som er tilgængeligt på ministeriets hjemmeside.
Stk. 6. Medlemmerne af den lokale aktionsgruppe godkender den lokale udviklingsstrategi, før den sendes til godkendelse i Ministeriet for By, Bolig og Landdistrikter.
Medlemmernes godkendelse kan ske efter den stiftende generalforsamling ved en afstemning.
Afstemningsmetode og afstemningsresultat skal kunne dokumenteres f. eks. ved en opgørelse bekræftet af formanden og 2 bestyrelsesmedlemmer eller ved et referat af en generalforsamling underskrevet af dirigenten og formanden.
Stk. 7. Regionsrådet i den pågældende region, det regionale vækstforum i den pågældende region og den berørte kommune, de berørte kommuner eller Bornholms Regionskommune godkender inden for en frist af 14 dage, at den lokale udviklingsstrategi er i overensstemmelse med henholdsvis de regionale udviklingsstrategier og erhvervsudviklingsstrategier og de kommunale udviklingsstrategier.
I tilfælde hvor en lokal aktionsgruppes geografiske område ligger i to eller flere regioner, godkender de berørte regioner og værksfora den lokale udviklingsstrategi inden for en frist af 14 dage, at strategien er i overensstemmelse med henholdsvis de regionale udviklingsstrategier og erhvervsudviklingsstrategier.
 Stk. 8. Den lokale udviklingsstrategi skal være Ministeriet for By, Bolig og Landdistrikter i hænde senest den 1. december 2014 og være vedlagt dokumentation for, at den lokale udviklingsstrategi har opnået godkendelse af den lokale aktionsgruppes medlemmer, den relevante eller de relevante regioner, det relevante regionale vækstforum eller de relevante regionale vækstfora og den relevante eller de relevante kommuner eller Bornholms Regionskommune.
 Stk. 9. Ministeriet for By, Bolig og Landdistrikter kan efter begrundet ansøgning meddele dispensation fra fristen for indsendelse af den lokale udviklingsstrategi.
 Stk. 10. Eventuelle ændringer af den godkendte lokale udviklingsstrategi skal godkendes af aktionsgruppens medlemmer og derefter godkendes efter proceduren i stk. 6-7. Herefter sender bestyrelsen for den lokale aktionsgruppe den ændrede udviklingsstrategi til godkendelse i Ministeriet for By, Bolig og Landdistrikter.
Kapitel 7 Indstillingsudvalgets opgaver og ophør § 12. Ministeriet for By, Bolig og Landdistrikter nedsætter et indstillingsudvalg med repræsentation fra regionale og lokale myndigheder, repræsentation fra relevante interesseorganisationer, landdistriktsaktører og eksperter på området.
En repræsentant for Ministeriet for By, Bolig og Landdistrikter er formand for Indstillingsudvalget.
§ 13. Indstillingsudvalget vurderer de indsendte ansøgninger om godkendelse som tilskudsberettigede lokale aktionsgrupper i forhold til den forventede opnåede merværdi for lokaludviklingen.
Indstillingsudvalget lægger i sin vurdering af ansøgningerne vægt på:
1) partnerskabets sammensætning og repræsentativitet, 2) partnerskabets kompetencer, ressourcer og færdigheder, 3) partnerskabets vurdering af de lokale udfordringer og behov og 4) partnerskabets vilje og evne til at indgå tværgående samarbejdsrelationer.
 Stk. 2. Indstillingsudvalget indstiller de ansøgninger om godkendelse som tilskudsberettigede lokale aktionsgrupper, som Indstillingsudvalget vurderer kan bidrage effektivt til at nå landdistriktsprogrammets mål om vækst og udvikling i landdistrikterne, til godkendelse i Ministeriet for By, Bolig og Landdistrikter.
 Stk. 3. Ministeriet for By, Bolig og Landdistrikter træffer på grundlag af indstillingerne fra Indstillingsudvalget afgørelse om godkendelse som tilskudsberettigede lokale aktionsgrupper.
 § 14. Indstillingsudvalget lægger i sin vurdering af de lokale udviklingsstrategier vægt på anvendelsen af LEADER-metoden og:
1) lokalsamfundets involvering i udarbejdelse af strategien, herunder partnerskabets bredde og repræsentativitet i forhold til sammensætning af lokalsamfundet, 2) partnerskabets kompetencer, ressourcer og færdigheder, 3) partnerskabets prioritering af tværgående samarbejdsrelationer, 4) strategiens mål og indsatsers relevans, 5) strategiens logiske sammenhæng og kvalitet, 6) strategiens sammenhæng med kommunale, regionale og andre udviklingsindsatser, 7) klar organisering og gennemsigtige beslutningsprocedurer i partnerskabet, 8) kritisk masse i området, 9) strategiens innovative karakter, 10) samarbejde og lokal forankring og 11) budgettets prioritering i forhold til de strategiske mål og indsatser.
 Stk. 2. Indstillingsudvalget indstiller de udviklingsstrategier, som Indstillingsudvalget vurderer kan bidrage effektivt til at nå landdistriktsprogrammets mål om vækst og udvikling i landdistrikterne, til godkendelse i Ministeriet for By, Bolig og Landdistrikter.
 Stk. 3. Kun udviklingsstrategier fra lokale aktionsgrupper, der er etableret og godkendt af Ministeriet for By, Bolig og Landdistrikter, kan komme i betragtning.
 Stk. 4. Ministeriet for By, Bolig og Landdistrikter træffer på grundlag af indstillingerne fra Indstillingsudvalget afgørelse om godkendelse af lokale udviklingsstrategier.
 § 15. Indstillingsudvalget ophører efter den endelige godkendelse af de lokale aktionsgrupper og deres udviklingsstrategier.
Kapitel 8 En lokal aktionsgruppes opgaver § 16. Bestyrelsen for den lokale aktionsgruppe har under hensyntagen til LEADER-metoden bl.a. ansvaret for følgende opgaver:
 1) Udarbejde og gennemføre en lokal udviklingsstrategi, jf. § 11.
 2) Opbygge lokale aktørers kompetencer til at udvikle og gennemføre projekter.
 3) Udarbejde gennemsigtige udvælgelsesprocedure og objektive udvælgelseskriterier for indstilling af projekter til tilskud.
4) Indkalde projektansøgninger ved højest 4 årlige ansøgningsrunder.
Indkaldelsen skal være offentlig tilgængelig.
 5) Modtage og vurdere om ansøgninger om tilskud til projekter er i overensstemmelse med den lokale aktionsgruppes lokale udviklingsstrategi.
 6) Dokumentere sammenhæng mellem den lokale udviklingsstrategi og de projekter den lokale aktionsgruppe indstiller til tilskud med henvisning til relevante mål i strategien.
7) Prioritere og indstille ansøgninger om tilsagn om tilskud til projekter inden for en given ansøgningsrunde til tilskud med angivelse af en tilskudsprocent eller til afslag.
Prioritering af ansøgninger sker ved anvendelse af de i udviklingsstrategien anførte prioriteringskriterier, § 11, stk. 2. Kun ansøgninger, der har opnået de i den lokale udviklingsstrategi anførte minimumspoint, kan komme i betragtning til tilskud.
 8) Kvalitetssikre projektansøgninger, der indstilles til tilskud, og udbetalingsansøgninger, før de sendes til legalitetskontrol og afgørelse i NaturErhvervstyrelsen.
 9) Meddele begrundede afslag til ansøgere.
 10) Fremme netværk og samarbejde på tværs af sektorer og initiere innovative lokale projekter med henblik på at gennemføre den lokale udviklingsstrategi.
 11) Sørge for en effektiv drift af den lokale aktionsgruppe.
 12) Dokumentere bestyrelsens prioritering af ansøgninger om tilskud til projekter og bestyrelsesmedlemmernes habilitet, samt andre personers habilitet når de udfører opgaver for bestyrelsen i forbindelse med beslutning om indstilling af ansøgninger til tilskud.
 13) Arbejde for at sikre fremdrift i støttede projekter.
 14) Overvåge og evaluere gennemførelsen af den lokale udviklingsstrategi med årlig rapportering til Ministeriet for By, Bolig og Landdistrikter og til den lokale aktionsgruppes medlemmer gennem den årlige generalforsamling.
 15) Varetage den overordnede ledelse af den lokale aktionsgruppes virksomhed og føre tilsyn med den lokale aktionsgruppes daglige ledelse.
 16) Føre tilsyn med at betingelserne for tilsagn om driftstilskud overholdes, herunder at tilskudsmidlerne alene anvendes til betaling af udgifter, der kan henføres direkte til oprettelse og drift af den lokale aktionsgruppe.
 17) Afsyne projekter i forbindelse med anmodning om udbetaling af tilskud.
 18) Føre tilsyn med at det udbetalte driftstilskud, jf. § 22, stk. 2 og 3 ved udgangen af 2022 ikke overstiger 25 pct. af det samlede tilskud, der er udbetalt til tilsagnshaverne inden for den enkelte lokale aktionsgruppes område.
 19) I de tilfælde hvor en lokal aktionsgruppe dækker et område, der var dækket af en lokal aktionsgruppe i perioden 2007-2013, overtager og opbevarer den lokale aktionsgruppe relevante dokumenter og anvender indkøbte materialer og udstyr fra denne.
 Stk. 2. Inden for det budget den lokale aktionsgruppe har til rådighed, indstiller bestyrelsen til NaturErhvervstyrelsen alene ansøgninger om tilsagn om tilskud, som bestyrelsen vurderer medvirker bedst til at nå mindst et mål i den lokale aktionsgruppes udviklingsstrategi.
 § 17. Offentlighedsloven, bortset fra bestemmelserne i §§ 11-12 og §§ 15-17, samt forvaltningsloven finder anvendelse på al virksomhed, der udøves af de lokale aktionsgrupper.
Stk. 2. Medlemmer af en lokal aktionsgruppes bestyrelse og personer, der udfører opgaver for bestyrelsen, har tavshedspligt med hensyn til fortrolige oplysninger, som de bliver bekendt med ved varetagelsen af deres opgaver for aktionsgruppen.
Straffelovens §§ 152 og 152 c-f finder tilsvarende anvendelse, jf. forvaltningslovens § 27, stk. 7.
Kapitel 9 Et koordinatornetværks opgaver § 18. Bestyrelsen for den lokale aktionsgruppe indgår kontrakt med en koordinator, som bistår bestyrelsen i at udføre sine opgaver.
Koordinatoren indgår i et fagligt netværk med andre koordinatorer for lokale aktionsgrupper i området.
Koordinatornetværket understøtter bestyrelserne for de lokale aktionsgrupper ved bl.a. at løse administrative opgaver.
 Stk. 2. Koordinatornetværket skal bl.a.:
 1) Varetage administrative opgaver.
 2) Styre den daglige drift, herunder aktionsgruppernes økonomi, rapportering, overvågning og evaluering.
 3) Fremme gode projekter gennem opsøgende arbejde og vejledning af ansøgere og potentielle ansøgere.
 4) Tage initiativ til etablering af netværk og tværgående samarbejder på tværs af interesser, sektorer og geografiske områder.
 5) Varetage den daglige koordination af de lokale aktionsgruppes opgaver.
 Stk. 3. Administrative koordinatorer kvalitetssikrer projektansøgninger, som bestyrelserne har indstillet til tilskud og ansøgninger om udbetaling af projekttilskud, inden ansøgningerne sendes til Ministeriet for By, Bolig og Landdistrikter.
Stk. 4. En koordinator skal have de nødvendige faglige og personlige kvalifikationer.
Ministeriet for By, Bolig og Landdistrikter bistår de lokale aktionsgrupper ved kontraktindgåelse med koordinator.
 Stk. 5. Ministeriet for By, Bolig og Landdistrikter fastlægger retningslinjer for koordinatornetværk og deres opgaver.
Kapitel 10 Budget til en lokal aktionsgruppe § 19. Ministeriet for By, Bolig og Landdistrikter tildeler hvert år inden for de afsatte bevillingsmæssige rammer et samlet budget til en godkendt lokal aktionsgruppe til brug for gennemførelsen af den godkendte lokale udviklingsstrategi.
 Stk. 2. Budgettet til de godkendte lokale aktionsgrupper bliver fordelt efter følgende kriterier:
 1) Grundbeløb pr. udpeget kommune.
 2) Grundbeløb pr. kommune med negativ befolkningsudvikling.
 3) Særlig begunstigelse af småøerne.
Kapitel 11 Tilskud til oprettelse og drift af en lokal aktionsgruppe § 20. Ministeriet for By, Bolig og Landdistrikter kan inden for de afsatte bevillingsmæssige rammer afholde udgifter, der er forbundet med at mobilisere og kompetenceudvikle lokale landdistriktsaktører, oprette lokale aktionsgrupper og forberede lokale udviklingsstrategier.
 § 21. Ministeriet for By, Bolig og Landdistrikter meddeler inden for de afsatte bevillingsmæssige rammer tilsagn til aktionsgrupperne om tilskud til udgifter forbundet med at mobilisere og oprette en lokal aktionsgruppe samt forberede og udvikle en lokal udviklingsstrategi.
 Stk. 2. Tilsagnsbeløbet dækker udgifter til løn og køb af varer og ydelser, der kan dokumenteres afholdt og betalt og klart kan henføres til de i stk. 1 nævnte udgifter.
 Stk. 3. Uforbrugte og annullerede tilsagnsmidler for 2014 tilfalder Ministeriet for By, Bolig og Landdistrikter.
 Stk. 4. Lokale aktionsgrupper, der har opnået Ministeriet for By, Bolig og Landdistrikters godkendelse, kan afholde tilskudsberettigede udgifter, der er forbundet med at mobilisere og oprette en lokal aktionsgruppe samt forberede og udvikle en lokal udviklingsstrategi med virkning fra den 27. marts 2014.
 § 22. Ministeriet for By, Bolig og Landdistrikter meddeler inden for de afsatte bevillingsmæssige rammer tilsagn til aktionsgrupperne om tilskud til udgifter forbundet med at drive den lokale aktionsgruppe og gennemføre den lokale udviklingsstrategi.
 Stk. 2. Tilsagnsbeløbet dækker udgifter til løn og køb af varer og ydelser, der kan dokumenteres afholdt og betalt og klart kan henføres til de i stk. 1 nævnte udgifter.
 Stk. 3. Bestyrelserne for de lokale aktionsgrupper skal inden for det efter stk. 1 nævnte tilskud afsætte midler til at aflønne koordinatorer med særlige kompetencer til at kvalitetssikre ansøgninger, jf. § 18, stk. 3.
 Stk. 4. Lokale aktionsgrupper, der har opnået Ministeriet for By, Bolig og Landdistrikters godkendelse, kan afholde tilskudsberettigede udgifter, der er forbundet med at drive de lokale aktionsgrupper, med virkning fra den 1. januar 2015.
Kapitel 12 Betingelser for tilsagn om tilskud § 23. Det er en betingelse for tilsagn om tilskud i henhold til §§ 21-22, at bestyrelsen for den lokale aktionsgruppe hvert år udarbejder et regnskab for driften af den lokale aktionsgruppe, en beretning for bestyrelsens arbejde i det forgangne regnskabsår samt et drifts- og likviditetsbudget for det kommende år.
Regnskabet revideres af en registreret eller statsautoriseret uafhængig revisor, før det fremlægges sammen med den tilhørende revisionsprotokol for generalforsamlingen til godkendelse.
 Stk. 2. Kopi af det godkendte regnskab med tilhørende revisionsprotokol, beretning, budget, referat af generalforsamlingen og oversigt over bestyrelsens sammensætning skal indsendes til Ministeriet for By, Bolig og Landdistrikter, således at det er modtaget i ministeriet senest den 1. juni det følgende regnskabsår.
 Stk. 3. Beretningen og oversigten over bestyrelsens sammensætning skal indsendes på særlige skemaer, der er tilgængelige på Ministeriet for By, Bolig og Landdistrikters hjemmeside.
 § 24. Det er en betingelse for tilsagn om tilskud, at der ved den lokale aktionsgruppes sekretariatskontor anbringes et oplysningsskilt i overensstemmelse med reglerne i punkt 2 i bilag XII, i Europa-Parlamentets og Rådets forordning (EU) nr. 1303/2013 af 17. december 2013.
 § 25. Ministeriet for By, Bolig og Landdistrikter kan i den årlige tilsagnsskrivelse fastsætte yderligere betingelser for tilskud, end angivet ovenfor.
Kapitel 13 Udbetaling af tilskud § 26. Ansøgning om udbetaling af tilskud til den lokale aktionsgruppe indsendes til NaturErhvervstyrelsen, der udbetaler det årlige tilskud som kvartalsvise à conto beløb til den lokale aktionsgruppe på grundlag af et budget fra den lokale aktionsgruppe, eller udbetaler tilskuddet på baggrund af dokumenterede betalte udgifter.
 § 27. Ansøgning om udbetaling af tilskud til udgifter forbundet med at mobilisere og oprette en lokal aktionsgruppe samt forberede og udvikle en lokal udviklingsstrategi, jf. § 21 kan tidligst ske fra tidspunktet for Ministeriet for By, Bolig og Landdistrikters godkendelse som tilskudsberettiget lokal aktionsgruppe.
§ 28. Ansøgning om udbetaling af tilskud som kvartalsvise à conto beløb skal ske på et særligt skema, der er tilgængeligt på Ministeriet for By, Bolig og Landdistrikters hjemmeside.
Der kan højst søges om et beløb, der svarer til det forventede forbrug i et givet kvartal.
Stk. 2. Det er en betingelse for udbetaling af tilskud som kvartalsvise à conto beløb, at den lokale aktionsgruppe årligt inden den 1. marts, indsender dokumentation for anvendelsen af udbetalte à conto beløb i det foregående år til NaturErhvervstyrelsen.
Opgørelsen af udgifterne skal udarbejdes på et særligt skema, der er tilgængeligt på Ministeriet for By, Bolig og Landdistrikters hjemmeside.
Skemaet vedlægges alle udgiftsbilag samt dokumentation for betaling.
Stk. 3. Fakturaer og regninger skal være udstedt til den lokale aktionsgruppe for at være tilskudsberettiget, jf. dog stk. 4. Fakturaer, regninger og betalingsdokumentation skal være dateret og specificeret således, at udgiften klart kan henføres til en tilskudsberettiget og nødvendig udgift.
Der kan ikke udbetales tilskud á conto for andet kvartal det følgende år, førend dokumentationen er modtaget.
 Stk. 4. Betingelsen om, at fakturaer og regninger skal være udstedt til den lokale aktionsgruppe, finder anvendelse for udgifter, der er afholdt efter den stiftende generalforsamling.
 Stk. 5. NaturErhvervstyrelsen kan foretage regulering af à conto beløbet på baggrund af den årlige opgørelse i forbindelse med næstfølgende à conto udbetaling.
§ 29. Ansøgning om udbetaling af tilskud på baggrund af dokumenterede betalte udgifter skal ske på et særligt skema, der er tilgængeligt på Ministeriet for By, Bolig og Landdistrikters hjemmeside.
Skemaet vedlægges alle udgiftsbilag samt dokumentation for betaling.
Stk. 2. Fakturaer og regninger skal være udstedt til den lokale aktionsgruppe for at være tilskudsberettiget, jf. dog stk. 3. Fakturaer, regninger og betalingsdokumentation skal være dateret og specificeret således, at udgiften klart kan henføres til en tilskudsberettiget og nødvendig udgift.
Der kan én gang månedligt indsendes anmodning om udbetaling til NaturErhvervstyrelsen.
 Stk. 3. Betingelsen om, at fakturaer og regninger skal være udstedt til den lokale aktionsgruppe, finder anvendelse for udgifter, der er afholdt efter den stiftende generalforsamling.
 § 30. Kørselsgodtgørelse sker i henhold til statens lave takst gældende for tidspunktet for kørslen.
 § 31. Udbetaling af tilskud sker til den lokale aktionsgruppes NemKonto.
 § 32. Ansøgning om udbetaling af tilskud og originale regnskabsbilag skal holdes tilgængeligt i 5 år regnet fra udbetalingsdatoen.
 Stk. 2. Når en lokal aktionsgruppe ophører endeligt, og den lokale aktionsgruppe ikke erstattes af en ny lokal aktionsgruppe, skal alle tilskudsrelevante dokumenter, indkøbte udstyr, inventar mv. leveres til Ministeriet for By, Bolig og Landdistrikter til opbevaring.
Kapitel 14 Underretningspligt § 33. En lokal aktionsgruppe skal i hele perioden, hvor betingelserne for tilsagn om tilskud skal opfyldes, på forlangende afgive erklæring til Ministeriet for By, Bolig og Landdistrikter om, hvorvidt betingelserne for tilskud fortsat er opfyldt.
 Stk. 2. En lokal aktionsgruppe er forpligtet til uden ugrundet ophold skriftligt at give Ministeriet for By, Bolig og Landdistrikter meddelelse om forhold, der kan medføre bortfald af tilsagn eller tilbagebetaling af tilskud, jf. § 35.
Kapitel 15 Kontrol § 34. NaturErhvervstyrelsen foretager kontrol i forbindelse med sagsbehandling og udbetaling af tilskud, jf. landdistriktslovens § 11, stk. 1 og 2.
 Stk. 2. NaturErhvervstyrelsen forestår den fysiske kontrol og den efterfølgende regnskabskontrol, jf. landdistriktslovens § 11, stk. 1.
 Stk. 3. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktsloven.
Kapitel 16 Bortfald af tilsagn og tilbagebetaling af tilskud § 35. Tilsagn om tilskud bortfalder, hvis 1) betingelserne for tilskud ikke længere er opfyldt, jf. §§ 23-25, 2) den lokale aktionsgruppe har givet urigtige eller vildledende oplysninger eller har fortiet oplysninger af betydning for sagens afgørelse, 3) den lokale udviklingsstrategi ikke gennemføres i overensstemmelse med godkendelsen, 4) den lokale aktionsgruppe tilsidesætter sine forpligtelser efter landdistriktslovens § 11, stk. 2, 5) den støttede koordinator anvendes til andre formål end forudsat i den lokale udviklingsstrategi eller 6) underretningspligten efter § 33 ikke overholdes.
Stk. 2. I de i stk. 1 nævnte tilfælde træffer Ministeriet for By, Bolig og Landdistrikter afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 17 Klageadgang § 36. Afgørelser truffet af NaturErhvervstyrelsen kan påklages til Ministeriet for By, Bolig og Landdistrikter.
Stk. 2. Klagen skal indgives gennem NaturErhvervstyrelsen.
Klagen skal være modtaget i NaturErhvervstyrelsen senest fire uger efter modtagelsen af den afgørelse, som klagen vedrører.
 Stk. 3. NaturErhvervstyrelsen kan genoptage en sag, efter der er indgivet en klage.
 Stk. 4. Afgørelser truffet af Ministeriet for By, Bolig og Landdistrikter kan ikke påklages til anden administrativ instans.
Kapitel 18 Straffebestemmelser § 37. Medmindre højere straf er forskyldt efter den øvrige lovgivning straffes efter landdistriktslovens § 14 med bøde den, der 1) afgiver urigtige eller vildledende oplysninger eller fortier oplysninger af betydning for afgørelser, der træffes i henhold til bekendtgørelsen, 2) handler i strid med vilkår, der er fastsat i en afgørelse, der træffes i henhold til bekendtgørelsen, 3) undlader at afgive den dokumentation og de oplysninger, som den pågældende har pligt til at afgive i henhold til bekendtgørelsen, 4) afgiver urigtige eller vildledende oplysninger eller fortier oplysninger, som den pågældende har pligt til at afgive i henhold til bekendtgørelsen, 5) undlader at give kontrolmyndigheden adgang til virksomheden m.v. efter lovens § 11, stk. 1, eller 6) undlader at udlevere eller indsende materiale eller at yde kontrolmyndigheden bistand efter lovens § 11, stk. 2.
 Stk. 2. Der kan pålægges selskaber m.v. (juridiske personer) straffeansvar efter reglerne i straffelovens 5. kapitel.
Kapitel 19 Ikrafttræden § 38. Bekendtgørelsen træder i kraft den 23. august 2014.
Stk. 2. Bekendtgørelse nr. 307 af 29. marts 2012 om drift af lokale aktionsgrupper under landdistriktsprogrammet for perioden 2007-2013 samt om delegation af visse af ministeren for by, bolig og landdistrikters beføjelser efter lov om udvikling af landdistrikterne ophæves.
Bekendtgørelsen finder dog fortsat anvendelse i forhold til allerede udstedte tilsagn og for klager over afgørelser truffet i henhold til bekendtgørelse nr. 307 af 29. marts 2012.
