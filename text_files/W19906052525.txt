 Et herværende aktieselskab, der drev udlandsvirksomhed som deltager i  

 et interessentskab, var ikke berettiget til udlandslempelse efter  

 selskabsskattelovens § 17, stk. 2, for den del af indtægterne fra  

 interessentskabet der bestod i obligationsrenter.
A/S A klagede for skatteåret 1985/86 over, at den af selskabet opgjorte  

 udlandsindkomst, der berettiger til lempelse af skatten efter  

 selskabsskattelovens § 17, stk. 2, var nedsat med 2.738.406 kr.
Dette beløb  

 udgjorde selskabets andel af obligationsrenter i I/S B.
Det fremgik af sagens oplysninger, at selskabet drev udlandsvirksomhed som  

 deltager med en andel på 50% i I/S B.
Sidstnævnte selskab havde haft  

 indtægter i form af obligationsrenter, og denne indtægt var ved ansættelsen  

 anset for at være uden forbindelse med den udenlandske virksomhed og dermed  

 ikke lempelsesberettiget, jf. selskabsskattelovens § 17, stk. 2.
Selskabets revisor anførte, at I/S B's drift havde været kapitalkrævende,  

 og at indtægterne havde været svingende, hvorfor det havde været nødvendigt  

 at have kapital til rådighed.
Han fremhævede, at den omhandlede indtægts  

 karakter af renteindtægt ikke kunne være afgørende for, om der forelå  

 lempelsesberettiget udlandsindkomst, men at der måtte tages afgørende hensyn  

 til virksomhedens kapitalstruktur, herunder en nærmere vurdering af  

 størrelsen af den nødvendige egenkapital.
Det var i sagen videre oplyst, at I/S B i forbindelse med skibskøb havde  

 optaget et udlandslån på 10 mio. dollars, og at dette lån ikke kunne  

 tilbagebetales før efter 5 års forløb.
Der var derfor foretaget opsparing til  

 afvikling af denne gæld, og denne opsparing havde efter revisorens opfattelse  

 været naturligt erhvervsmæssigt begrundet.
Revisoren gjorde ligeledes  

 gældende, at det forekom urimeligt, at man ved opgørelsen af den  

 lempelsesberettigede udlandsindkomst medregnede alle renteudgifter, men ikke  

 alle renteindtægter.
I/S B havde i indkomståret 1985 haft indtægter på ca. 128 mio. kr., medens  

 driftsudgifterne havde andraget ca. 105 mio. kr.
Aktivmassen bestod af  

 likvide beholdninger på ca. 18 mio. kr. og værdipapirbeholdninger på ca. 62  

 mio. kr.
Landsskatteretten fandt efter de i sagen meddelte oplysninger at måtte  

 give skattemyndighederne medhold i, at den lempelsesberettigede  

 udlandsindkomst med rette var reduceret med andelen af oppebårne  

 obligationsrenter i I/S B, idet retten ikke fandt tilstrækkeligt grundlag for  

 at antage, at den i obligationer anbragte kapital havde haft karakter af  

 nødvendig driftskapital.
Den påklagede skatteberegning blev derfor  

 stadfæstet.
 LV 1988, SE 2.1.1.
