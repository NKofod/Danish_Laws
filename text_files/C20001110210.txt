 Cirkulæreskrivelse om offentlige  

 myndigheders tv-overvågning.
 Ved lov nr. 939 af 20. december 1999 om ændring af  

 lov om forbud mod privates tv-overvågning m. v. (offentlige  

 myndigheders tv-overvågning) er der indført regler for visse  

 tilfælde af offentlige myndigheders tv-overvågning.
 Loven, hvis titel samtidig er ændret til "Lov om  

 forbud mod tv-overvågning m.v.", trådte i kraft den 1. januar  

 2000.
 Lovændringen indebærer, at offentlige  

 myndigheder, der foretager tv-overvågning af steder eller lokaler,  

 hvortil der er almindelig adgang, eller af arbejdspladser, ved skiltning  

 eller på anden tydelig måde skal give oplysning herom.
Undtaget fra oplysningspligten er blandt andet  

 tv-overvågning, som forestås af politiet.
Herved forstås  

 alene politiet som retshåndhævende myndighed, ikke som  

 arbejdsgiver eller servicevirksomhed i forhold til borgerne.
 Til orientering vedlægges Justitsministeriets  

 skrivelse af 15. december 1999 (uden bilag).
 Eventuelle udgifter til skiltning eller lignende som  

 følge af lovændringen skal afholdes af de midler, der i forvejen  

 er uddelegeret til den enkelte politikreds.
 Bilag 1.
 Offentlige myndigheders tv-overvågning.
JUSTITSMINISTERIET	BilagTJE01497 J.nr.1999-740-0358 Den 15. december 1999 Til samtlige ministerier og styrelser Offentlige myndigheders tv-overvågning Folketinget har den 10. december 1999 vedtaget forslag til  

 lov om ændring af lov om forbud mod privates tv-overvågning  

 (Offentlige myndigheders tv-overvågning) (L 17 af 6. oktober 1999), jf.  

 vedlagte kopi af lovforslaget som vedtaget ved 3. behandlingen.
 Loven træder i kraft den 1. januar 2000.
Lovændringen indebærer, at der stilles krav om  

 skiltning ved offentlige myndigheders tv-overvågning af steder eller  

 lokaler, hvortil der er almindelig adgang.
Det vil sige de lokaler eller  

 arealer hos en offentlig myndighed, hvortil publikum har almindelig adgang,  

 f.eks. venteværelser, ekspeditionsområder og lignende steder, der  

 befinder sig "foran skranken".
Desuden indføres der et skiltningskrav ved  

 tv-overvågning af arbejdspladser.
Det betyder i denne sammenhæng  

 steder eller lokaler, hvor en person i offentlig tjeneste udfører sit  

 arbejde, og hvortil der ikke er almindelig adgang for publikum.
I praksis vil  

 skiltningskravet gælde ved tv-overvågning af  

 fælleskontorer, frokoststuer, gangarealer og lignende områder,  

 der således befinder sig "bag skranken".
Lovændringen indebærer ikke en udvidelse af  

 det område, som arbejdegiveren på offentlige arbejdspladser i dag  

 lovligt kan tv-overvåge.
Bl.a. følger det af straffelovens § 264  

 a om uberettiget fotografering af personer på et ikke frit  

 tilgængeligt sted, at der ikke kan ske tv-overvågning af  

 enkeltmandskontorer.
 Med lovændringen kommer skiltningskravet for  

 offentlige myndigheder til at svare til det krav om skiltning, der  

 gælder for privates tv-overvågning, jf.  

 tv-overvågningelovens § 3, stk. 1.
 Derimod er offentlige myndigheder fortsat ikke omfattet af  

 tv-overvågningslovens § 1 om forbud mod tv-overvågning af gade,  

 vej, plads eller lignende område, som benyttes til almindelig  

 færdsel.
Der henvises i øvrigt til vedlagte lovforslag med  

 bemærkninger, som indeholder en nærmere beskrivelse af  

 lovændringen.
Lovforslaget er vedlagt uændret.
