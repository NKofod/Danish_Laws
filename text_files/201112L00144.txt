Fremsat den 29. marts 2012 af ministeren for fødevarer, landbrug og fiskeri (Mette Gjerskov) Forslag til Lov om ændring af lov om udendørs hold af svin (Ændring af revisionsbestemmelse) § 1 I lov nr. 173 af 19. marts 2001 om udendørs hold af svin, som ændret ved § 1 i lov nr. 1562 af 20. december 2006, lov nr. 496 af 12. juni 2009, § 6 i lov nr. 500 af 12. juni 2009 og lov nr. 649 af 15. juni 2010, foretages følgende ændring:
 1. I § 18 a ændres »2011-12« til: »2012-13«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Med lovforslaget foreslås revisionsbestemmelsen i § 18 a i lov om udendørs hold af svin ændret, således at revisionsperioden forlænges til folketingsåret 2012-2013.
Ifølge den gældende revisionsbestemmelse i § 18 a skal ministeren for fødevarer, landbrug og fiskeri (tidligere justitsministeren) i folketingsåret 2011-12 fremsætte forslag om revision af lovens § 12, hvoraf det følger, at alle svin bortset fra pattegrise under 14 dage altid skal have fri adgang til rent drikkevand.
Formålet med revisionsbestemmelsen er at afdække svins behov for permanent adgang til vand om natten i frostvejr.
Revisionsperioden i lovens § 18 a er senest i folketingsåret 2009-10 blevet forlænget til folketingsåret 2011-12 på baggrund af oplysninger fra Det Jordbrugsvidenskabelige Fakultet (nu Institut for Husdyrvidenskab) ved Aarhus Universitet om, at der i løbet af 2011 ville blive gennemført forsøg med henblik på at afdække bl.a. behovet for vandtildeling til udendørs søer i vinterperioden.
Revisionsperioden foreslås forlænget, idet det pågældende forskningsprojekt ved Institut for Husdyrvidenskab endnu ikke har kunnet afsluttes.
2. Lovforslagets baggrund Revisionsbestemmelsen i § 18 a i lov om udendørs hold af svin blev oprindeligt indsat under Folketingets behandling af lov nr. 1526 af 20. december 2006 om ændring af bl.a. lov om udendørs hold af svin.
Ifølge bestemmelsens daværende ordlyd skulle justitsministeren i folketingsåret 2008-09 fremsætte forslag om revision af § 12, hvilket var baggrunden for, at ministeren den 28. januar 2009 fremsatte lovforslag nr.
L 108 om ændring af lov om udendørs hold af svin (Ophævelse af revisionsbestemmelse). Ved lovforslaget blev lovens § 18 a foreslået ophævet.
Baggrunden herfor var, at en evaluering af, hvorvidt der for alle typer af svin er behov for permanent adgang til vand om natten i frostvejr, og af hvordan kravet om permanent adgang til vand fungerer i praksis, viste, at kravet i § 12 ikke havde givet anledning til alvorlige vanskeligheder.
 Et flertal i Folketingets Udvalg for Fødevarer, Landbrug og Fiskeri fremsatte imidlertid et ændringsforslag, hvorefter bestemmelsen i § 18 a ikke skulle ophæves, men perioden for revision i stedet forlænges med et år, således at justitsministeren blev pålagt i folketingsåret 2009-10 at fremsætte forslag om revision af lovens § 12. Ifølge bemærkningerne til ændringsforslaget havde det til formål at sikre, at justitsministeren fik udarbejdet en videnskabelig afdækning af svins behov for adgang til rent drikkevand. Ændringsforslaget blev vedtaget ved lov nr. 496 af 12. juni 2009 om ændring af lov om udendørs hold af svin (Ændring af revisionsbestemmelse).
På baggrund af den ændrede revisionsbestemmelse fremsatte justitsministeren den 25. februar 2010 lovforslag nr.
L 143 om ændring af lov om udendørs hold af svin (Ophævelse af revisionsbestemmelse), hvorved lovens § 18 a på ny blev foreslået ophævet.
Justitsministeriet havde til brug for udarbejdelsen af lovforslaget indhentet udtalelser fra Det Jordbrugsvidenskabelige Fakultet (nu Institut for Husdyrvidenskab) ved Aarhus Universitet, Landbrug & Fødevarer, Økologisk Landsforening og Fødevarestyrelsen.
Det var Justitsministeriets opfattelse, at de indhentede udtalelser viste, at kravet i § 12 fortsat ikke gav anledning til alvorlige vanskeligheder.
Endvidere fremgik det af udtalelsen fra Det Jordbrugsvidenskabelige Fakultet, at de foreløbige resultater fra igangværende forskning ved fakultetet viste, at indegående søer i perioden op til faring har et øget behov for væskeoptagelse, som om nødvendigt eller muligt søges tilfredsstillet også i hvileperioden om natten.
Det blev herudover i bemærkningerne til lovforslaget anført, at Danmarks EU-retlige og folkeretlige forpligtelser sætter snævre grænser for, hvilke ændringer der kan foretages af § 12.
Under behandlingen af lovforslag nr.
L 143 i Folketingets Udvalg for Fødevarer, Landbrug og Fiskeri tiltrådte det samlede udvalg imidlertid et ændringsforslag, hvorefter bestemmelsen i § 18 a ikke skulle ophæves, men revisionsperioden i stedet forlænges med 2 år.
Af bemærkningerne til ændringsforslaget fremgår det, at baggrunden for ændringsforslaget var, at Aarhus Universitet, Det Jordbrugsvidenskabelige Fakultet, havde oplyst, at der i den nærmeste fremtid ville blive gennemført et forskningsprojekt om behovet for vand hos udendørs søer i vinterperioden.
Det fremgår således af bemærkningerne, at der i løbet af 2011 ville blive gennemført forsøg med henblik på at afdække bl.a. behovet for vandtildeling i vinterperioden.
Afrapportering fra forsøgene kunne ifølge bemærkningerne tidligst forventes i 2011.
I bemærkningerne til ændringsforslaget blev samtidig anført, at Danmarks EU-retlige forpligtelser er til hinder for, at nætter i perioder med frost generelt undtages fra kravet om permanent adgang til vand, og at dette gælder, uanset hvad fremtidig forskning måtte vise om svins behov for adgang til rent drikkevand om natten.
Det fremgår på den baggrund af bemærkningerne, at hvis der skal foretages en ændring af kravet om permanent adgang til rent drikkevand for svin, er det nødvendigt med en ændring af det EU-direktiv, der ligger til grund for kravet. Ændringsforslaget blev vedtaget ved lov nr. 649 af 15. juni 2010 om ændring af lov om udendørs hold af svin (Ændring af revisionsbestemmelse).
3. Gældende ret Efter § 12 i lov nr. 173 af 19. marts 2001 om udendørs hold af svin, som ændret ved lov nr. 1562 af 20. december 2006, skal alle svin, bortset fra pattegrise under 14 dage, altid have fri adgang til rent drikkevand.
Fri adgang til rent drikkevand indebærer ifølge bemærkningerne til forslaget til hovedloven bl.a., at afstanden fra svinenes opholdssteder til drikkevandet ikke må være så stor, at svinene alene på grund af afstanden hindres i at drikke, jf.
Folketingstidende 2000-01, Tillæg A, side 1733. Endvidere følger det af bemærkningerne, at der ved udendørs hold af svin kan opstå problemer med tildeling af vand, når det er frostvejr, jf.
Folketingstidende 2000-01, Tillæg A, side 1733.
 Før ændringen af lov om udendørs hold af svin ved lov nr. 1562 af 20. december 2006 fulgte det af § 12, at alle svin, bortset fra pattegrise på under 14 dage, altid skulle have fri adgang til rent drikkevand, undtagen i perioder med frostvejr, hvor svinene mindst en gang om dagen skulle have adgang til rent vand i forbindelse med fodring.
Lov om udendørs hold af svin § 12 blev ændret ved lov nr. 1562 af 20. december 2006 om ændring af lov om udendørs hold af svin, lov om indendørs hold af smågrise, avls- og slagtesvin samt lov om indendørs hold af drægtige søer og gylter (Gennemførelse af Europarådets reviderede rekommandation om svin m.v.). Ændringsloven gennemfører bestemmelser i Rådets direktiv 91/630/EØF af 19. november 1991 om fastsættelse af mindstekrav med hensyn til beskyttelse af svin, som ændret ved Rådets direktiv 2001/88/EF af 23. oktober 2001 og Kommissionens direktiv 2001/93/EF af 9. november 2001 (nu: Rådets direktiv 2008/120/EF af 18. december 2008 om fastsættelse af mindstekrav med hensyn til beskyttelse af svin (kodificeret udgave)). Ifølge direktivets artikel 4, stk. 1, jf. direktivets bilag, kapitel I, pkt. 7, skal svin (undtagen pattegrise under 14 dage) have permanent adgang til frisk vand i tilstrækkelig mængde.
Kravet blev indsat i forbindelse med ændringen af direktivet ved Kommissionens direktiv 2001/93/EF af 9. november 2001.
Ændringen i 2006 af lov om udendørs hold af svin gennemfører endvidere Europarådets reviderede rekommandation af 2. december 2004 om svin.
Det følger af rekommandationens artikel 11, stk. 7, at udstyr, der forsyner svin med vand, skal kunne fungere under alle vejrforhold.
Endvidere følger det af rekommandationens artikel 14, stk. 1, at alle svin til enhver tid skal have adgang til vand i tilstrækkelig mængde og af passende kvalitet.
 Efter § 18 a i lov om udendørs hold af svin skal ministeren for fødevarer, landbrug og fiskeri (tidligere justitsministeren) i folketingsåret 2011-12 fremsætte forslag om revision af lovens § 12. Revisionsbestemmelsen fik sin nuværende ordlyd ved lov nr. 649 af 15. juni 2010 om ændring af lov om udendørs hold af svin (Ændring af revisionsbestemmelse). Der henvises herom nærmere til pkt. 2 ovenfor.
4. Forskningsprojekt om behovet for vand hos udendørs søer i vinterperioden Baggrunden for, at revisionsperioden i § 18 a i lov om udendørs hold af svin  vedrørende kravet i lovens § 12 om svins adgang til vand  ved lov nr. 649 af 15. juni 2010 blev forlænget til folketingsåret 2011-12, var, at det af Aarhus Universitet, Det Jordbrugsvidenskabelige Fakultet (nu Institut for Husdyrvidenskab), var oplyst, at der ville blive gennemført et forskningsprojekt om behovet for vand hos udendørs søer i vinterperioden, jf. ovenfor under pkt. 2. Afrapportering fra forsøgene kunne på daværende tidspunkt tidligst forventes i 2011.
 Aarhus Universitet, Institut for Husdyrvidenskab, har om forskningsprojektets forløb over for Ministeriet for Fødevarer, Landbrug og Fiskeri (Fødevareministeriet) oplyst, at de første søer, der blev indsat i forsøget, fravænnede deres grise i slutningen af december 2011. Herefter er nye søer indsat, hvoraf de første har faret primo januar 2012.
Forskningsprojektet er imidlertid blevet forsinket på grund af det usædvanligt milde vejrlig i vinteren 2011-12. Temperaturerne har således i perioden fra oktober 2011 til primo januar 2012 kun i meget korte perioder været i nærheden af eller under frysepunktet, og ud fra langtidsprognoser fra Danmarks Meteorologiske Institut ser dette ikke umiddelbart ud til at ville ændre sig foreløbig.
Institut for Husdyrvidenskab har derfor ikke i perioden indtil primo januar 2012 kunnet indsamle resultater, der har gjort det muligt at give et svar vedrørende spørgsmålet om søers vandoptag i perioder med frostvejr.
 Institut for Husdyrvidenskab har endvidere oplyst, at forskningsprojektet kører indtil april 2012, og at instituttet i maj 2012 forventer at have en opgørelse klar, hvori man beskriver søernes vandoptag igennem døgnet og i de forskellige diegivningsstadier under de klimamæssige forhold i vinteren 2011-12.
5. Fødevareministeriets overvejelser Som anført ovenfor under pkt. 2 var baggrunden for, at revisionsperioden i § 18 a i lov om udendørs hold af svin ved lov nr. 649 af 15. juni 2010 blev forlænget til folketingsåret 2011-12, at der ved Det Jordbrugsvidenskabelige Fakultet (nu Institut for Husdyrvidenskab) ved Aarhus Universitet ville blive gennemført et forskningsprojekt om behovet for vand i vinterperioden hos søer, der holdes udendørs.
Forskningsprojektet er imidlertid blevet forsinket på grund af det usædvanligt milde vejr i vinteren 2011-12.
 Forsinkelsen medfører efter Fødevareministeriets opfattelse, at revisionsperioden i § 18 a bør forlænges, idet der ikke i folketingsåret 2011-12 vil kunne fremsættes lovforslag om revision af bestemmelsen på grundlag af forskningsprojektets resultater.
 Revisionsperioden foreslås på den baggrund forlænget til folketingsåret 2012-13.
Det skal i den forbindelse bemærkes, at Danmarks EU-retlige og folkeretlige forpligtelser på området, jf. ovenfor under pkt. 3, ikke er blevet ændret, siden revisionsperioden i § 18 a senest blev forlænget i 2010. De pågældende EU-retlige og folkeretlige forpligtelser sætter således fortsat snævre grænser for, hvilke ændringer der kan foretages af lovens § 12 om svins adgang til vand, og det vil efter Fødevareministeriets opfattelse være uforeneligt med disse forpligtelser generelt at undtage nætter i perioder med frostvejr fra kravet om permanent adgang til vand.
Dette gælder, uanset hvad det igangværende forskningsprojekt eller anden forskning måtte vise om svins behov for adgang til rent drikkevand om natten.
6. De økonomiske og administrative konsekvenser for det offentlige Lovforslaget har ingen økonomiske eller administrative konsekvenser for stat, kommuner eller regioner.
7. De økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
8. De administrative konsekvenser for borgere Lovforslaget har ingen administrative konsekvenser for borgerne.
9. De miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter, idet der ikke foreslås ændringer af de bestemmelser i lov om udendørs hold af svin, som gennemfører Rådets direktiv 91/630/EØF af 19. november 1991 om fastsættelse af mindstekrav med hensyn til beskyttelse af svin med senere ændringer (nu: Rådets direktiv 2008/120/EF af 18. december 2008 om fastsættelse af mindstekrav med hensyn til beskyttelse af svin (kodificeret udgave)).
 11. Hørte myndigheder mv.
 Lovforslaget har været sendt i høring hos 3F  Fagligt Fælles Forbund, Aktive Dyrerettigheder, Aktive Dyrevenner, Alle Dyrs Ret, Dansk Arbejdsgiverforening (DA), Dansk Erhverv, Dansk Industri, Danske Regioner, Den Danske Dyrlægeforening, Det Biovidenskabelige Fakultet v/ Københavns Universitet, Det Dyreetiske Råd, Det Veterinære Sundhedsråd, Dyrefondet, Dyrenes Beskyttelse, Dyreværnsforeningen Freja, DyreværnsOrganisationernes SamarbejdsOrganisation (DOSO), Dyreværnsrådet, Institut for Husdyrvidenskab v/ Aarhus Universitet, Kommunernes Landsforening, Kødbranchens Fællesråd, Landbrug & Fødevarer, Landsforeningen af Danske Svineproducenter, Landsforeningen for Bæredygtigt Landbrug, Landsforeningen Frie Bønder  Levende Land, Landorganisationen i Danmark (LO), OASA, Rigsadvokaten, Rigspolitiet, Sammenslutningen af Landbrugets Arbejdsgiverforeninger (SALA), Teknologisk Institut, Videncentret for Landbrug, WSPA og Økologisk Landsforening.
Bemærkninger til lovforslagets enkelte bestemmelser Til § 1 Revisionsbestemmelsen i § 18 a i lov om udendørs hold af svin foreslås ændret, således at ministeren for fødevarer, landbrug og fiskeri skal fremsætte lovforslag om revision af lovens § 12 i folketingsåret 2012-13. Den foreslåede ændring indebærer, at revisionsperioden forlænges med et år i forhold til den gældende revisionsbestemmelse.
 Der henvises i øvrigt til lovforslagets almindelige bemærkninger.
Til § 2 Det foreslås, at loven træder i kraft dagen efter bekendtgørelsen i Lovtidende.
