Vejledning om indregning af afskrivninger og henlæggelser i varmeprisen 1. INDLEDNING 2. ANMELDELSE AF PRISER M.V.
3. BUDGET 3.1 INDREGNING AF AFSKRIVNINGER 3.2 INDREGNING AF HENLÆGGELSER 3.3 FORRENTNING AF INDSKUDSKAPITAL 4. PRISEFTERVISNING 5. BILAG  UDDRAG AF VARMEFORSYNINGSLOVEN, ANMELDELSESBEKENDTGØRELSEN PÅ VARMEOMRÅDET, AFSKRIVNINGSBEKENDTGØRELSEN, SAMT FORSYNINGSTILSYNETS OG ENERGIKLAGENÆVNETS PRAKSIS 5.1 UDDRAG AF LOV OM VARMEFORSYNING (LOVBEKENDTGØRELSE NR. 1211 AF 9. OKTOBER 2018) 5.2 UDDRAG AF ANMELDELSESBEKENDTGØRELSEN PÅ VARMEOMRÅDET (BEKENDTGØRELSE NR. 1412 AF 3. DECEMBER 2018) 5.3 UDDRAG AF AFSKRIVNINGSBEKENDTGØRELSEN (BEKENDTGØRELSE NR. 941 AF 4. JULI 2017) 5.4 UDDRAG AF FORSYNINGSTILSYNETS PRAKSIS 5.5 UDDRAG AF ENERGIKLAGENÆVNETS PRAKSIS 1. INDLEDNING Formålet med denne vejledning er at gennemgå hovedreglerne om afskrivninger og henlæggelser i afskrivningsbekendtgørelsen1, samt energimyndighedernes praksis herom.
Uddrag af varmeforsyningsloven, anmeldelsesbekendtgørelsen på varmeområdet, afskrivningsbekendtgørelsen, samt Forsyningstilsynets og Energiklagenævnets praksis, findes som bilag bagerst i denne vejledning.
 Vejledningen er baseret på Forsyningstilsynets vejledning om indregning af afskrivninger og henlæggelser i fjernvarmeprisen (August 2018) med følgende ændringer:
 Opdateret med hensyn til seneste lov- og bekendtgørelsesændringer 2. ANMELDELSE AF PRISER M.V.
 Varmeforsyningsvirksomheder skal fastsætte priserne for levering af opvarmet vand, damp eller gas bortset fra naturgas efter reglerne i varmeforsyningslovens kapitel 4 (prisbestemmelserne). Reglerne gælder virksomheder der er nævnt i lovens § 20 (kollektive varmeforsyningsanlæg, industrivirksomheder, kraftvarmeanlæg med en eleffekt over 25 MW samt geotermiske anlæg m.v.)2. Priserne skal være anmeldt til Forsyningstilsynet for at være gyldige3 og skal anmeldes senest samtidig med, at de træder i kraft.
Varmeforbrugerne skal kende priserne inden de forbruger varmen.
Priserne skal derfor fastsættes på grundlag af de budgetterede omkostninger.
Det gælder også for varmeforsyningsvirksomhedernes afskrivninger og henlæggelser.
Budgettet, samt investerings- og henlæggelsesplan skal som grundlag for prisberegningen samtidig anmeldes til Forsyningstilsynet.
ANMELDELSER TIL FORSYNINGSTILSYNET Fra og med 1. januar 2015 har anmeldelser til Forsyningstilsynet på varmeområdet skullet foretages i Forsyningstilsynets elektroniske indberetningssystem, ENergiAnmeldelse Online (ENAO). Kravet om elektronisk anmeldelse følger af anmeldelsesbekendtgørelsen på varmeområdet4.
Anmeldelse til Forsyningstilsynet foretages ved at udfylde og indsende de indberetningsskemaer, der findes i ENAO og ved at vedlægge grundlaget for prisfastsættelsen som vedhæftede filer i ENAO.
ENAO kan tilgås via denne adresse: https://enao.forsyningstilsynet.dk.
Vejledninger til ENAO kan findes på Forsyningstilsynets hjemmeside (www.forsyningstilsynet.dk).
Ved afslutningen af varmeåret5 skal varmeforsyningsvirksomhederne udarbejde en priseftervisning (regnskabsoplysninger til eftervisning af priserne) i overensstemmelse med reglerne i varmeforsyningslovens kapitel 4, bekendtgørelser udstedt i medfør heraf, samt Forsyningstilsynets vejledninger.
Priseftervisningen ledsaget af en revisorerklæring skal anmeldes til Forsyningstilsynet.
 Varmeforsyningsvirksomhederne kan ikke bruge en årsrapport efter årsregnskabsloven eller efter de kommunale regnskabsregler som eftervisning, da regnskabsprincipperne på visse områder ikke er sammenfaldende med reglerne i varmeforsyningsloven.
 For nærmere information om anmeldelser til Forsyningstilsynet henvises der til anmeldelsesbekendtgørelsen på varmeområdet6 og vejledning om anmeldelse af budget og priseftervisning7.
En overdækning fremkommer når virksomheden ved varmeårets afslutning har flere realiserede indtægter end realiserede omkostninger.
En underdækning fremkommer, hvis virksomheden ved varmeårets afslutning har flere realiserede omkostninger end realiserede indtægter.
Over-/underdækninger skal indregnes i varmepriserne for det budgetår, der følger umiddelbart efter det år over-/underdækningen vedrører.
Det vil sige, at varmeforsyningsvirksomheden på budgettidspunktet for det følgende år skal estimere den forventede over-/underdækning til indregning i varmepriserne.
Varmeforsyningsloven giver mulighed for at ændre varmepriserne i løbet af et varmeår, på baggrund af et nyt anmeldt budget og nye anmeldte varmepriser.
En eventuel difference, når priseftervisningen foreligger, skal indregnes i det følgende år.
 Varmeforsyningsvirksomhederne kan dog også vælge at udbetale en overdækning i forbindelse med årsafregningen, derimod må virksomhederne ikke opkræve en underdækning i forbindelse med årsafregningen.
 Det er i strid med reglerne i varmeforsyningsloven at budgettere med en overdækning med henblik på at udjævne priserne.
 For nærmere information om over-/underdækninger henvises der til vejledning om Forsyningstilsynets praksis for afvikling af over- eller underdækning8.
3. BUDGET Som grundlag for prisberegningen skal varmeforsyningsvirksomhederne udarbejde et realistisk budget baseret på de forventede nødvendige omkostninger til energi, lønninger og andre driftsomkostninger, efterforskning, administration og salg, omkostninger som følge af pålagte offentlige forpligtelser, herunder omkostninger til energispareaktiviteter, samt finansieringsudgifter ved fremmedkapital og underskud fra tidligere perioder opstået i forbindelse med etablering og væsentlig udbygning af forsyningssystemerne9. Desuden kan der i varmeprisen indregnes driftsmæssige afskrivninger, henlæggelser til nyinvesteringer og med Forsyningstilsynets tiltræden forrentning af indskudskapital.
Når budgettets indtægtsside skal lægges, skal de forventede indtægter være så meget højere eller så meget lavere end de forventede nødvendige omkostninger, at den estimerede over-/underdækning ultimo det foregående år får budgettets omkostnings- og indtægtsside til at balancere.
AFVIKLING AF OVER-/UNDERDÆKNINGER Når varmeåret er afsluttet vil der enten opstå en over- eller underdækning, dvs. en forskel mellem virksomhedens realiserede indtægter og omkostninger.
En over-/underdækning kan afvikles i løbet af året ved at ændre varmeprisen.
Senest i det efterfølgende år skal over-/underdækningen være afviklet, medmindre der er indgået en aftale med Forsyningstilsynet.
Denne praksis fra Forsyningstilsynet er skabt med henblik på, at der så vidt muligt er overensstemmelse mellem forbrugerne før og efter afviklingen af over-/underdækningen.
På budgettidspunktet skal virksomheden estimere årets forventede over- /underdækning og indregne den i varmeprisen.
Når over-/underdækningen er gjort endeligt op, bør virksomheden foretage en budgetopfølgning og anmelde et revideret budget og en ny pris.
 Hvis der er væsentlige ændringer i forudsætningerne for budgettet, herunder en forskel mellem den allerede indregnede over-/underdækning og den faktisk opgjorte over-/underdækning, kan der anmeldes et revideret budget og nye priser til Forsyningstilsynet.
3.1 INDREGNING AF AFSKRIVNINGER Afskrivninger er som udgangspunkt en indregningsberettiget omkostning.
Afskrivninger foretages på budgettidspunktet og skal fremgå af budgettet.
Afskrivningsgrundlaget er de konstaterede anlægssummer tillagt eventuelle omkostninger som følge af anskaffelsen, herunder også byggerenter10.
 I virksomheder med forenet produktion (kraftvarmeværker, affaldsforbrændingsanlæg mv.) fordeles den totale anlægssum på de enkelte produkter efter rimelige, driftsøkonomiske principper11.
Eventuelle henlæggelser, der allerede er indregnet i priserne, skal modregnes i afskrivningsgrundlaget.
Afskrivningerne skal beregnes særskilt for hvert enkelt års samlede afskrivningsgrundlag, dvs. de samlede anlægssummer, hvilket indebærer, at varmeforsyningsvirksomheder fører et anlægskartotek, der gør det muligt at holde styr på afskrivningsgrundlaget og beregne afskrivningerne.
Afskrivninger kan indregnes med op til 20 pct. af afskrivningsgrundlaget om året i en periode på minimum 5 år og maksimum 30 år12. Afskrivninger kan foretages fra og med idriftsættelsesåret.
Der er ikke pligt til at afskrive systematisk (fx saldometoden eller lineære afskrivninger) og afskrivningsbeløbene/-procenterne kan således variere fra år til år.
Afdrag på lån er ikke en indregningsberettiget omkostning.
Det er imidlertid ikke i strid med reglerne i varmeforsyningsloven eller afskrivningsbekendtgørelsen at fastsætte afskrivningerne i forhold til afdragsprofilerne på lån optaget til finansiering af aktiverne, hvis afskrivningsbekendtgørelsens regler i øvrigt overholdes.
Afskrivninger, der overstiger virksomhedens kapitalbehov, fx til afvikling af lån, kan imidlertid føre til en for høj varmepris og dermed urimelig kapitaldannelse13.
TILSLUTNINGSBIDRAG Tilslutningsbidrag og andre engangsbidrag i forbindelse med tilslutning anses for en pris i leveringsforholdet, som omfatter varmeforbrugerens bidrag til de faste anlæg.
Engangsbidrag skal principielt modregnes fuldt ud i årets afskrivningsgrundlag.
Varmeforsyningsvirksomheden kan dog i stedet vælge at indtægtsføre engangsbidragene i det år, de vedrører.
3.2 INDREGNING AF HENLÆGGELSER Henlæggelser foretages på budgettidspunktet.
I forbindelse med anmeldelse af budgettet skal der ligeledes anmeldes en investerings- og henlæggelsesplan14, der indeholder formålet med henlæggelserne, den forventede investerings anlægssum/afskrivningsgrundlag, samt idriftsættelsesåret og de budgetterede henlæggelser for hver investering.
Efter Forsyningstilsynets praksis skal henlæggelser ske til øremærkede nyinvesteringer.
Hvis en investering ikke foretages alligevel, skal henlæggelsesbeløbene indtægtsføres.
Der kan endvidere henlægges til motorrenovering, og til omkostninger i forbindelse med skrotning.
 Henlæggelser beregnes på grundlag af den forventede investerings anlægssum/afskrivningsgrundlag, som den forventes at udgøre på idriftsættelsestidspunktet ved akkumulering af de i anlægsperioden bogførte anlægsomkostninger excl. renter15.
Henlæggelser kan indregnes med op til 20 pct. af den forventede investerings anlægssum/afskrivningsgrundlag om året i 5 år før idriftsættelsestidspunktet.
Over de 5 år kan der maksimalt henlægges 75 pct. af investeringens anlægssum/afskrivningsgrundlag.
 Er der indregnet henlæggelsesbeløb svarende til mere end 75 pct. af den konstaterede anlægssum excl. renter, skal det overskydende beløb indtægtsføres i idriftsættelsesåret og det følgende år16. Det resterende beløb (25 pct.), dvs. efter modregningen af henlæggelserne i den faktiske anlægssum/afskrivningsgrundlag, kan opkræves ved indregning af afskrivninger i varmeprisen.
3.3 FORRENTNING AF INDSKUDSKAPITAL Forsyningstilsynet kan tillade, at der i priserne indregnes forrentning af indskudskapital17. Indregning af forrentning kræver forudgående tilladelse i hvert enkelt tilfælde.
Tilladelsen gælder kun for det ansøgte år og gives ikke med tilbagevirkende kraft for tidligere år.
4. PRISEFTERVISNING Efter varmeårets udløb skal varmeforsyningsvirksomheden som nævnt udarbejde en priseftervisning.
Over-/underdækningen skal indgå i budgettet for det følgende år.
En overdækning kan dog også tilbagebetales i forbindelse med årsafregningen.
Indregning af afskrivninger og henlæggelser skal opgøres på helårsbasis i forbindelse med varmeforsyningsvirksomhedernes budgetlægning.
Indregning af afskrivninger og henlæggelser kan ikke foretages efterfølgende i form af en overskudsdisposition.
Afskrivninger og henlæggelser foretages som nævnt på budgettidspunktet og afskrivnings-/henlæggelsesbeløbene skal som hovedregel være de samme i priseftervisningen som i budgettet.
Der kan ved varmeåret afslutning foretages regulering i beløbene i forhold til de budgetterede beløb, såfremt reguleringerne skyldes ændringer i grundlaget for afskrivningerne eller henlæggelserne i årets løb.
Reguleringer skal forklares i priseftervisningen.
Men en overdækning kan ikke i sig selv føre til en forøgelse af afskrivningerne eller henlæggelserne.
Det samme gælder en underdækning, der således ikke kan føre til en reduktion af afskrivningerne eller henlæggelserne.
Afvigelser herudover mellem beløbene i budgettet og priseftervisningen skal godkendes af Forsyningstilsynet.
REGULERING AF AFSKRIVNINGER OG HENLÆGGELSER Afskrivninger og henlæggelser foretages på budgettidspunktet og skal fremgå af budgettet, der anmeldes til Forsyningstilsynet.
Det er som hovedregel ikke muligt at regulere afskrivninger og henlæggelser i priseftervisningen i forhold til de budgetterede beløb, medmindre der er tale om ændringer i grundlaget for afskrivningerne eller henlæggelserne i årets løb, fx tilgange og afgange, som virksomheden ikke forventede på budgettidspunktet.
5. BILAG  UDDRAG AF VARMEFORSYNINGSLOVEN, ANMELDELSESBEKENDTGØRELSEN PÅ VARMEOMRÅDET, AFSKRIVNINGSBEKENDTGØRELSEN, SAMT FORSYNINGSTILSYNETS OG ENERGIKLAGENÆVNETS PRAKSIS 5.1 UDDRAG AF LOV OM VARMEFORSYNING (LOVBEKENDTGØRELSE NR. 1211 AF 9. OKTOBER 2018) Varmeforsyningslovens § 20, stk. 1, opregner de nødvendige omkostninger, som de regulerede varmeforsyningsvirksomheder kan indregne i priserne for levering til det indenlandske marked af opvarmet vand, damp eller gas bortset fra naturgas.
Varmeforsyningslovens § 20, stk. 1, har følgende ordlyd:
§ 20. Kollektive varmeforsyningsanlæg, industrivirksomheder, kraftvarmeanlæg med en eleffekt over 25 MW samt geotermiske anlæg m.v. kan i priserne for levering til det indenlandske marked af opvarmet vand, damp eller gas bortset fra naturgas med det formål at levere energi til bygningers opvarmning og forsyning med varmt vand indregne nødvendige udgifter til energi, lønninger og andre driftsomkostninger, efterforskning, administration og salg, omkostninger som følge af pålagte offentlige forpligtelser, herunder omkostninger til energispareaktiviteter efter §§ 28 a, 28 b og 29, samt finansieringsudgifter ved fremmedkapital og underskud fra tidligere perioder opstået i forbindelse med etablering og væsentlig udbygning af forsyningssystemerne, jf. dog stk. 7-17 og §§ 20 b og 20 c. 1. pkt. finder tilsvarende anvendelse på levering af opvarmet vand til andre formål fra et centralt kraft-varme-anlæg, jf. § 10, stk. 6, i lov om elforsyning.
I varmeforsyningslovens § 20, stk. 2, bemyndiges ministeren til at fastsætte regler om, at andre udgifter og omkostninger end de i stk. 1 nævnte kan indregnes i priserne.
Varmeforsyningslovens § 20, stk. 2, har følgende ordlyd:
Stk. 2. Energi-, forsynings- og klimaministeren kan fastsætte regler om, at andre udgifter og omkostninger end de i stk. 1 nævnte kan indregnes i priserne, jf. dog stk. 7. Energi-, forsynings- og klimaministeren kan endvidere fastsætte regler om indregning i priserne af kompensation ved et projekt til ændring af områdeafgrænsningen og indregning af driftsmæssige afskrivninger, henlæggelser til nyinvesteringer og med Forsyningstilsynets tiltræden forrentning af indskudskapital.
Energi-, forsynings- og klimaministeren kan fastsætte regler om, at anlæg, der er nævnt i § 20, stk. 1, er helt eller delvis undtaget fra regler om indregning af driftsmæssige afskrivninger fastsat efter 2. pkt.
Det følger af varmeforsyningslovens § 21, stk. 1, at priser, omkostningsfordeling på anlæg med forenet produktion og andre betingelser med angivelse af grundlaget herfor, skal anmeldes til Forsyningstilsynet.
Priser m.v., der ikke er anmeldt som foreskrevet efter stk. 1, er ugyldige, jf. varmeforsyningslovens § 21, stk. 3. Varmeforsyningslovens § 21, stk. 1-3, har følgende ordlyd:
§ 21. Tariffer, omkostningsfordeling på anlæg med forenet produktion og andre betingelser for ydelser omfattet af §§ 20 eller 20 b skal anmeldes til et tilsyn, der er nedsat af energi-, forsynings- og klimaministeren (Forsyningstilsynet), med angivelse af grundlaget herfor efter regler fastsat af tilsynet.
Forsyningstilsynet kan fastsætte regler om formen for anmeldelse og om, at anmeldelse skal foretages elektronisk.
Forsyningstilsynet kan fastsætte regler om, at anmeldelse skal ledsages af erklæring afgivet af en registreret revisor, statsautoriseret revisor eller kommunens revisor.
Forsyningstilsynet kan give pålæg om anmeldelse.
 Stk. 2. Energi-, forsynings- og klimaministeren kan bestemme, at visse sager ikke skal anmeldes.
 Stk. 3. Tariffer, omkostningsfordeling på anlæg med forenet produktion og andre betingelser, der ikke er anmeldt som foreskrevet efter stk. 1, er ugyldige.
5.2 UDDRAG AF ANMELDELSESBEKENDTGØRELSEN PÅ VARMEOMRÅDET (BEKENDTGØRELSE NR. 1412 AF 3. DECEMBER 2018) Med hjemmel i varmeforsyningslovens § 21, stk. 1, er udstedt bekendtgørelse nr. 1412 af 3. december 2018 om anmeldelse af tariffer, omkostningsfordeling på anlæg med forenet produktion og andre betingelser for levering af fjernvarme samt varmeproduktionsomkostninger til brug for fastsættelse af prisloft.
 Om anmeldelsespligten, herunder pligten til at anmelde priser, budget, priseftervisning og investerings- og henlæggelsesplan, gælder:
§ 3. Anmeldelsespligten omfatter tariffer, omkostningsfordeling på anlæg med forenet produktion og andre betingelser for levering af opvarmet vand, damp eller gas nævnt i § 1, samt grundlaget herfor, herunder budgetter, almindelige bestemmelser for fjernvarmelevering og tekniske leveringsbestemmelser, bestemmelser om renter og gebyrer og inddrivelse af restancer, leveringsaftaler, aftaler om indregning af værdien af mængden af overskud eller underskud af CO2-kvoter m.v.
Foretages henlæggelser, omfatter anmeldelsespligten tillige investerings- og henlæggelsesplan.
Anmeldelsespligten omfatter endvidere oplysninger om forrentning af indskudskapital.
 Stk. 2. Anmeldelsespligten omfatter regnskabsoplysninger til eftervisning af tariffer (priseftervisning).
Stk. 3. Virksomheder omfattet af § 6, stk. 2-3, skal ved anmeldelse af budget, jf. § 5, og priseftervisning fordele varmeomkostninger på det enkelte led i forsyningskæden, som disse varmeomkostninger kan tilknyttes.
Der skal herved ske en fordeling til produktion, transmission og distribution.
 Stk. 4. Anmeldelsespligten omfatter årsrapporten aflagt efter årsregnskabsloven eller årsregnskab efter andre regler, hvis virksomheden efter disse regler har pligt til at udarbejde en årsrapport eller årsregnskab.
 Stk. 5. Anmeldelsespligten omfatter ændringer i gældende eller nye vedtægtsbestemmelser i virksomheder, der ejer kollektive varmeforsyningsanlæg, jf. § 21, stk. 7, i lov om varmeforsyning.
 Kravet om elektronisk anmeldelse følger af bekendtgørelsens § 4, stk. 1, der har følgende ordlyd:
 § 4. Anmeldelse efter § 3, skal ske i Forsyningstilsynets online anmeldelsessystem (ENAO).
5.3 UDDRAG AF AFSKRIVNINGSBEKENDTGØRELSEN (BEKENDTGØRELSE NR. 941 AF 4. JULI 2017) Med hjemmel i varmeforsyningslovens § 20, stk. 2, er udstedt bekendtgørelse nr. 941 af 4. juli 2017 om indregning af driftsmæssige afskrivninger, henlæggelser til nyinvesteringer og med Energitilsynet (nu Forsyningstilsynet)s tiltræden, forrentning af indskudskapital.
 Om driftsmæssige afskrivninger gælder:
 § 1. For idriftsatte anlæg indregnes driftsmæssige afskrivninger i priserne på grundlag af de efter hidtil gældende regler opgjorte afskrivningsgrundlag.
 § 2. For de nye anlæg indregnes driftsmæssige afskrivninger i priserne på grundlag af den konstaterede anlægssum med fradrag af henlæggelser, jf. § 5.
§ 3. Ved anlægssum forstås anskaffelsesprisen med tillæg af de omkostninger, der er foranlediget af anskaffelsen.
Heri kan endvidere indregnes byggerenter opgjort på idriftsættelsestidspunktet.
 Stk. 2. På værker med forenet produktion fordeles den totale anlægssum på de enkelte produkter efter rimelige driftsøkonomiske principper.
 § 4. Afskrivninger af de i §§ 1 og 2 nævnte værdier foretages med indtil 20 procent om året.
Stk. 2. For anlæg idriftsat efter afslutningen af det regnskabsår, der omfatter den 31. marts 1982 foretages afskrivninger særskilt for det enkelte års samlede anlægssum.
Det enkelte års anlægssum skal være afskrevet over en periode på højst 30 år fra idriftsættelsestidspunktet.
 Om henlæggelser gælder:
 § 5. I priserne for opvarmet vand, damp eller gas bortset fra naturgas kan indregnes henlæggelser til nyinvesteringer.
 Stk. 2. Henlæggelser kan tidligst påbegyndes 5 år før det planlagte idriftsættelsessår.
Stk. 3. I 5 år før idriftsættelsesåret kan der i alt henlægges indtil 75 pct. af den budgetterede anlægssum, som denne vil fremtræde på idriftsættelsestidspunktet ved akkumulering af de i anlægsperioden bogførte anlægsomkostninger excl. renter.
Der kan ikke i noget år henlægges mere end 20 pct. af den budgetterede anlægssum.
 Stk. 4. På værker med forenet produktion fordeles anlægssummen på de enkelte produkter efter rimelige driftsøkonomiske principper.
 Stk. 5. Såfremt henlæggelserne samlet overstiger 75 pct. af den konstaterede anlægssum excl. renter, modregnes det overskydende beløb i priserne i idriftsættelsesåret og det følgende år.
 Om forrentning af indskudskapital gælder:
 § 6. Energitilsynet kan tillade, at der i priser for levering af opvarmet vand, damp eller gas bortset fra naturgas indregnes en markedsmæssig, systematisk risikojusteret forrentning af indskudskapital.
 Stk. 2. Forrentning kan alene indregnes for den del af den i stk. 1 nævnte indskudskapital, der anvendes til virksomhedens drift eller til investeringer i anlæg med henblik på levering af opvarmet vand, damp eller gas bortset fra naturgas.
 Stk. 3. Virksomheden skal opgøre den del af den i stk. 1 nævnte indskudskapital, der anvendes til virksomhedens drift eller investeringer i anlæg på baggrund af virksomhedens senest anmeldte regnskabsoplysninger til eftervisning af tariffer (priseftervisning) efter bekendtgørelse om anmeldelse af tariffer, omkostningsfordeling på anlæg med forenet produktion og andre betingelser for levering af fjernvarme samt varmeproduktionsomkostninger til brug for fastsættelse af prisloft.
 Stk. 4. Indskudskapital, der anvendes til virksomhedens drift eller til investeringer i anlæg med henblik på levering af opvarmet vand, damp eller gas bortset fra naturgas, fastsættes til den laveste af følgende tre værdier:
 1) Indskudskapital fratrukket tilladt forrentning, der ikke er indregnet i priserne.
 2) Anlægssaldo med tillæg af anlæg under udførelse:
a) fratrukket langfristede gældsforpligtelser, kortfristede gældsforpligtelser til tilknyttede og associerede virksomheder og bankgæld, b) tillagt 2 pct. af virksomhedens omkostninger excl. tilladt forrentning af indskudskapital, der er indregnet i priserne i det år, som de senest anmeldte regnskabsoplysninger til eftervisning af tariffer (priseftervisning) vedrører, og c) tillagt brændselslager.
 3) Indskudskapital:
a) fratrukket langfristede gældsforpligtelser, kortfristede gældsforpligtelser til tilknyttede og associerede virksomheder og bankgæld, b) tillagt 2 pct. af virksomhedens omkostninger excl. tilladt forrentning af indskudskapital, der er indregnet i priserne i det år, som de senest anmeldte regnskabsoplysninger til eftervisning af tariffer (priseftervisning) vedrører.
 Stk. 5. Energitilsynet fastsætter den indskudskapital, der anvendes til virksomhedens drift eller til investeringer i anlæg til værdien 0, hvis opgørelsen efter stk. 3, medfører en negativ værdi.
 Stk. 6. Energitilsynet afviser enhver ansøgning om genoptagelse af ansøgningssagen, når der er forløbet mere end 1 år, fra Energitilsynet har meddelt virksomheden sin afgørelse.
 § 7. En ansøgning om tilladelse til at indregne forrentning af indskudskapital skal være modtaget i Energitilsynet tidligst 12 måneder og senest 9 måneder inden begyndelsen det regnskabsår, som ansøgningen vedrører.
 Stk. 2. Energitilsynet træffer afgørelse i ansøgningssagen senest 3 måneder efter begyndelsen af det regnskabsår, som ansøgningen vedrører.
 Stk. 3. Den del af den tilladte forrentning af indskudskapital, der ikke er indregnet senest 18 måneder efter afgørelsen, er ikke indregningsberettiget, jf. dog § 8.
 § 8. Energitilsynet kan fastsætte vilkår om, at virksomheden skal indregne forrentning af indskudskapital over en periode, der svarer til det antal år, der meddeles tilladelse for, hvis Energitilsynet ikke kan træffe afgørelse inden den frist, som fremgår af § 7, stk. 2.
 Stk. 2. Energitilsynet kan ikke fastsætte vilkår om, at indregning af forrentning af indskudskapital sker over en længere periode end 4 år.
 Stk. 3. Den del af den tilladte forrentning af indskudskapital, der ikke på de fastsatte vilkår er indregnet i afsluttede regnskabsår, er ikke indregningsberettiget.
§ 9. En ansøgning om tilladelse til at indregne forrentning af indskudskapital, der skal behandles efter reglerne i bekendtgørelse nr. 175 af 18. marts 1991 om driftsmæssige afskrivninger, henlæggelser til nyinvesteringer og forrentning af indskudskapital i følge lov om varmeforsyning meddeles på vilkår om, at 1) indregning skal foretages hurtigst muligt, og 2) den årlige indregning højst svarer til 10 pct. af virksomhedens omkostninger excl. tilladt forrentning af indskudskapital i de anmeldte regnskabsoplysninger til eftervisning af tariffer (priseftervisning) for det regnskabsår, der begynder i 2015 efter bekendtgørelse om anmeldelse af tariffer, omkostningsfordeling på anlæg med forenet produktion og andre betingelser for levering af fjernvarme samt produktionsomkostninger til brug for fastsættelse af prisloft.
Stk. 2. Energitilsynet kan ikke fastsætte vilkår om, at indregning af forrentning af indskudskapital sker over en længere periode end 8 år.
Medfører det i stk. 1 nævnte, at indregning ikke kan ske inden for en periode af 8 år, meddeles tilladelsen på vilkår om, at det overstigende beløb, indregnes forholdsmæssigt i perioden.
 Stk. 3. Den del af den tilladte forrentning af indskudskapital, der ikke på de fastsatte vilkår er indregnet i afsluttede regnskabsår, er ikke indregningsberettiget.
5.4 UDDRAG AF FORSYNINGSTILSYNETS PRAKSIS Energitilsynet (nu Forsyningstilsynet) har i flere sager taget stilling til driftsmæssige afskrivninger og henlæggelser.
OM DRIFTSMÆSSIGE AFSKRIVNINGER Hillerød Kraftvarmeværk-sagen Energitilsynet har den 25. november 2014 truffet afgørelse i en sag om afskrivningsgrundlaget på en transmissionsledning fra Hillerød Kraftvarmeværk (j.nr. 12/05205). Energitilsynet har i sagen taget stilling til, at ejeren af transmissionsledningen ikke har en pligt til at foretage afskrivninger herpå.
 Af afgørelsen fremgår bl.a. følgende om, at der ikke er pligt til at foretage afskrivninger, herunder til at afskrive systematisk, samt at det er et krav at afskrivninger fremgår af det anmeldte budget:
 185. Det er sekretariatets opfattelse, at der efter varmeforsyningsloven hverken er en generel pligt til at foretage afskrivninger af en konstateret anlægssum, til at afskrive lineært eller til at afskrive systematisk.
186. [] 187. [] 188. Det er den enkelte varmevirksomhed, der inden for rammerne af afskrivningsbekendtgørelsen beslutter, om der skal ske afskrivninger og i hvilket omfang.
For at der er foretaget afskrivninger efter varmeforsyningsloven, er det en betingelse, at dette har fremgået af et budget anmeldt til Energitilsynet i forbindelse med en prisanmeldelse.
189. Sekretariatet finder ikke, at Energitilsynet har hjemmel til at fastsætte, at der er foretaget afskrivninger, hvis virksomheden ikke selv har truffet en beslutning om at foretage afskrivninger efter varmeforsyningsloven ved at anmelde et budget med afskrivninger senest samtidig med prisanmeldelsen.  Opmærksomheden henledes på, at Energitilsynet (nu Forsyningstilsynet) alt efter sagernes omstændigheder i konkrete tilfælde vil kunne træffe afgørelse om, at ikke budgetterede og dermed ikke prisefterviste afskrivninger vil kunne være en omgåelse af Forsyningstilsynets praksis for afvikling af over- eller underdækning.
Amager Ressourcecenter-sagen Energitilsynet har den 23. juni 2015 behandlet I/S Amager Ressourcecenters anmodning om dispensation fra anmeldelsesbekendtgørelsen bl.a. med hensyn til afskrivninger.
Energitilsynet meddelte ikke I/S Amager Ressourcecenters dispensation.
Til den subsidiære anmodning om dispensation fra at anmelde afskrivninger i budgettet, eller således at I/S Amager Ressourcecenter kan korrigere de varmeprismæssige afskrivninger i priseftervisningen, fremgår bl.a. følgende om reguleringer af afskrivninger, samt at det er et krav at afskrivninger fremgår af det anmeldte budget:
109. Det er således kun muligt at foretage en regulering af afskrivningerne i forhold til det budgetterede, hvis det skyldes ændringer i selve grundlaget for afskrivningerne, [], hvilket der ikke er tale om i denne sag. Ændringer i selve grundlaget for afskrivninger er tilgang og afgang af anlægsaktiver, som virksomheden ikke forventede på budgettidspunktet.
En sådan senere regulering af afskrivninger vil skulle forklares i forbindelse med priseftervisningen.
110. [] 111. Det er den enkelte varmevirksomhed, der inden for rammerne af afskrivningsbekendtgørelsen beslutter, om der skal ske afskrivninger og deres størrelse.
For at der er foretaget afskrivninger efter varmeforsyningsloven, er det en betingelse, at dette har fremgået af et budget anmeldt til Energitilsynet i forbindelse med en prisanmeldelse.
Der gælder på varmeforsyningslovens område ikke en generel pligt til at foretage afskrivning af hele eller dele af anlægssummen, [].  Gråsten-sagen Sekretariatet for Energitilsynet (nu Forsyningstilsynet) har i forbindelse med en stikprøveundersøgelse af Gråsten Fjernvarme A.m.b.a. truffet afgørelse om bl.a. nedskrivning af anlægssum og tilbageførelse af afskrivninger på baggrund af en tilkendegivelse af 7. december 2011 (j.nr. 12/04821).
Sekretariatet vurderede, at der var sket en opskrivning af anlægssummen i forbindelse med udskillelsen af Gråsten Fjernvarme A.m.b.a fra Gråsten Kommune 1. januar 2007, og at anlægssummen inden udskillelsen var fuldt afskrevet.
Derfor skulle de opkrævede afskrivninger tilbageføres via varmepriserne.
 I afgørelsen tages også stilling til et anførende om, at afskrivninger kan opkræves i varmeprisen uden at være anmeldt til Energitilsynet (nu Forsyningstilsynet), hvilket sekretariatet afviser med henvisning til anmeldelsesbekendtgørelsen.
Studstrupværket-sagen Energitilsynet har den 27. november 2012 tilkendegivet, at AffaldVarme Aarhus (AVA) kan afskrive på sin straksbetaling til DONG Energy som ejer af Studstrupværket i for- bindelse med biomassekonvertering og levetidsforlængelse af værket (j.nr. 12/09759). AffaldVarme Aarhus opnår med straksbetalingen en rådighedsret over varmeproduktionskapaciteten på Strudstrupværket og kan indregne afskrivninger på straksbetalingen efter reglerne i afskrivningsbekendtgørelsen.
DONG kan ved modtagelsen af straksbetalingen ikke indregne afskrivninger, der relaterer sig til investeringen.
Energitilsynet godkendte den finansieringsmodel, der blev aftalt mellem parterne, men med bemærkninger til en række punkter i aftalen.
 Af tilkendegivelsen fremgår bl.a. følgende:
 63. I henhold til Energitilsynets praksis kan en immateriel rettighed (rådighedsret over et anlæg) danne grundlag for anvendelse af reglerne i afskrivningsbekendtgørelsen.
 64. Det der skal vurderes i denne sag er, efter sekretariatets vurdering, om der i det forelagte for- slag til aftale mellem AVA og DONG Energy kan siges at ske en rådighedsoverdragelse (etablering af immateriel rettighed) for AVA over varmeproduktion på Blok 3, der svarer til, at AVA selv bygger, ejer og driver varmeproduktionskapaciteten på Blok 3 og dermed er berettiget til at anvende reglerne i afskrivningsbekendtgørelsen.
 65. Energitilsynet bemærker, at DONG Energy´s modtagelse af straksbetalingen medfører, at DONG Energy ikke fremover kan indregne afskrivninger, der relaterer sig til disse omkostninger i varmepriserne til AVA.
 66. Ved aftalen overdrages rådighedsretten over varmeproduktionen på Blok 3 til AVA, som herefter kan afgøre, hvorvidt AVA ønsker at udnytte produktionen på Blok 3, eller AVA i stedet ønsker at producere på andre anlæg f.eks. affaldsforbrændingsanlæg, fordi der kan produceres billigere på disse anlæg.
67. Straksbetalingen fra varmeaftageren (AVA) til varmeproducenten (DONG) er ikke en betaling for levering af varme i henhold til varmeforsyningslovens § 20, stk. 1, men en betaling fra varmeaftageren (AVA) for erhvervelse af en råderet  et immaterielt aktiv.
Varmeproducenten skal derfor ikke lade betalingen indgå i prisen for levering af varme.
Varmeproducentens (DONGs) inve- stering, der ligger til grund for betalingen, skal ikke indgå i varmeproducentens varmeregnskabsmæssige anlægskartotek, og varmeproducenten (DONG) skal ikke i var-meforsyningslovens henseende dokumentere, at der til den modtagne betaling er tilsvarende nødvendige udgifter.
68. Ved sin gennemgang af sagen har sekretariatet vurderet, at den foreliggende model kan godkendes, men at der i aftalen var en række punkter, der krævede nærmere vurdering.
De tre punkter er følgende:
a) Aftageforpligtelse (prisbestemmelse) b) Krav om betaling for tvangskørsel c) Krav om betaling for varmeoverlast.  OM HENLÆGGELSER Måbjergværket-sagen Energitilsynet har den 29. september 2008 behandlet en sag om skrotning af Måbjergværket (j.nr. 4/0920-0600-0004). Energitilsynet tilsluttede sig Energiklagenævnets synspunkt i afgørelsen af 31. marts 2008 (j.nr. 21-501) om, at henlæggelser til nyinvesteringer omfatter henlæggelser til skrotning, og tog derudover stilling til krav om dokumentation for tidspunktet for den faktiske skrotning af værket.
Energitilsynet vedtog bl.a.:
16. Energitilsynet lægger i overensstemmelse med Energiklagenævnets bemærkninger i afgø- relse af 31. marts 2008 til grund, at reglerne om henlæggelser til nyinvesteringer omfatter henlæggelser til skrotning, jf. varmeforsyningslovens § 20, stk. 2, [] 17. Det er et krav for anvendelse af reglerne om henlæggelser i forbindelse med et anlægs skrotning, at tidspunktet for skrotningen er fastsat og dokumenteret i form af en godkendelse fra kommunalbestyrelsen til nedlæggelse af anlægget i henhold til bekendtgørelse nr. 1295 af 13. december 2005 om godkendelse af projekter for kollektive varmeforsyningsanlæg § 3, stk. 1 for anlæg med en eleffekt på op til 25 MW eller for anlæg med en kapacitet på over 25 MW i form af en tilladelse fra klima- og energiministeren til skrotningen i henhold til elforsyningslovens § 11, stk. 1.
18. For at kunne tage stilling til en eventuel undtagelse i henhold til bekendtgørelsens § 8, fra henlæggelsesreglernes tidsramme på 5 år, skal Energitilsynet have dokumentation for den faktiske skrotning i form af en godkendelse fra kommunalbestyrelsen til nedlæggelse af anlægget [] eller [] i form af en tilladelse fra klima- og energiministeren til skrotningen [].  Praksisnotat om henlæggelser til motorrenovering Energitilsynet har den 25. juni 2007 vedtaget, at renovering af en gasmotor kan betragtes som en nyinvestering, med den virkning, at afskrivningsbekendtgørelsens regler finder anvendelse (j.nr. 4/0920-0200-0092). Det er en forudsætning, at den anslåede reelle udgift, faktisk og væsentlig kan medføre en prispåvirkende effekt, hvis den skulle indregnes som driftsomkostning i det år hvor den afholdes.
Energitilsynet lagde bl.a. vægt på, at renoveringsudgifter af en vis størrelsesorden efter den hidtidige praksis må kunne betragtes som anlægsinvesteringer og der ved at henlægge til en motorrenovering kan opnås en prisstabiliserende effekt, hvilket kan sende varmeforbrugerne nogle mere korrekte prissignaler om hvad det reelt koster at producere varme end hvis udgiften blev indregnet i et enkelt år.
Hertil kommer at formålet med motorrenoveringen er at forlænge motorens levetid, hvilket er et alternativ til at købe en ny motor.
Såfremt der i stedet blev investeret i en ny motor ville der kunne foretages henlæggelser hertil.
5.5 UDDRAG AF ENERGIKLAGENÆVNETS PRAKSIS Energiklagenævnet har i flere sager taget stilling til driftsmæssige afskrivninger og henlæggelser.
OM DRIFTSMÆSSIGE AFSKRIVNINGER Brøndby-sagen Energiklagenævnet har den 3. juli 2007 stadfæstet Energitilsynets afgørelse i en sag om afvikling af en overdækning i Brøndby Fjernvarme A.m.b.a. (j.nr. 21-537). Der var i sagen enighed om, at der var oparbejdet et overskud i selskabet, der skulle føres tilbage til varmeforbrugerne.
Brøndby Fjernvarme A.m.b.a. og Energitilsynet var imidlertid uenige om, hvordan overskuddet var fremkommet, og på hvilken måde det skulle føres tilbage til varmeforbrugerne.
 Energiklagenævnet bemærkede bl.a. følgende om regulering af afskrivninger:
Brøndby Fjernvarme A m.b.a. er omfattet af varmeforsyningslovens bestemmelser i kapitel 4 om prisfastsættelse for varmeleverancer, herunder varmeforsyningslovens § 20, stk. 1 og 2, hvorefter en varmeforsyningsvirksomhed ved prisfastsættelsen kun kan indregne de nødvendige udgifter, der er forbundet med varmeproduktion og varmeforsyning.
Et optjent overskud skal tilbagebetales til varmeforbrugerne.
Forrentning af indskudskapital er dog tilladt efter Energitilsynets nærmere godkendelse.
Energitilsynet har heroverfor i det væsentlige gjort gældende, [].
Det er ikke i overensstemmelse med varmeforsyningslovens § 20, stk. 1 og 2, samt afskrivningsbekendtgørelsen at lade tilbageføring af overdækning til varmeforbrugerne ske i form af ekstraordinære afskrivninger med tilbagevirkende kraft.
Energitilsynet har i den forbindelse henvist til, at en efterfølgende ændring med tilbagevirkende kraft af de afskrivninger, som har ligget til grund for prisberegningen, vil umuliggøre Energitilsynets kontrol med varmeforsyningens prisberegning.
Energiklagenævnet finder [].
Det bemærkes, at afskrivningsreglerne ikke kan benyttes til i strid med deres formål at reparere på den for meget opkrævede pris.  OM HENLÆGGELSER Ulfborg-sagen Energiklagenævnet har den 7. marts 2011 stadfæstet Sekretariatet for Energitilsynets påbud til Ulfborg Fjernvarme A.m.b.a. om at tilbageføre prismæssige henlæggelser (j.nr. 1021-10-39). Ulfborg Fjernvarme A.m.b.a. havde foretaget henlæggelser, men havde ikke anmeldt budgetter som grundlag for prisberegningerne og henlæggelserne.
Henlæggelserne holdt sig beløbsmæssigt inden for det tilladte.
Energiklagenævnet lagde til grund, at Ulfborg Fjernvarme A.m.b.a. ikke havde indberettet henlæggelserne og tilsluttede sig Sekretariatet for Energitilsynets vurdering af, at Ulfborg Fjernvarme A.m.b.a. skulle tilbageføre henlæggelsesbeløbet til varmeforbrugerne.
Energiklagenævnet tilkendegav i den forbindelse, at det forhold, at virksomheden havde et planlagt projekt, og at henlæggelserne beløbsmæssigt var i overensstemmelse hermed, ikke ændrede ved vurderingen.
Forsyningstilsynet, den 1. december 2018 1 BEK nr. 941 af 4. juli 2017 (Afskrivningsbekendtgørelsen) 2 § 20, stk. 1, i varmeforsyningsloven 3 § 21, stk. 3, i varmeforsyningsloven 4 BEK nr. 1412 af 3. december 2018 (Anmeldelsesbekendtgørelsen på varmeområdet) 5 Ved varmeår i denne vejledning forstås det år, der anmeldes budget og priseftervisning for.
6 BEK nr. 1412 af 3. december 2018 (Anmeldelsesbekendtgørelsen på varmeområdet) 7 Vejledning til anmeldelse af budget og priseftervisning  December 2018 8 VEJ nr. 9297 af 1. juni 2009 9 Omkostninger, der er indregningsberettigede efter deres art efter varmeforsyningslovens § 20, stk. 1. Afskrivninger, henlæggelser og med Forsyningstilsynets tiltræden forrentning, kan indregnes efter lovens § 20, stk. 2.
