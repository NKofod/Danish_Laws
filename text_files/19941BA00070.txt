Nr BSF 70 Forslag til folketingsbeslutning om regeringsinitiativer imod  

 valutaspekulation Fremsat af Jes Lunde (SF) Steen Gade (SF) Jørn Jespersen (SF) Kjeld Rahbæk  

 Møller (SF) den 24. februar 1995 Folketinget opfordrer regeringen til i Det Europæiske Råd og i andre  

 relevante internationale fora at fremsætte forslag, der kan begrænse  

 valutaspekulation.
Bemærkninger til forslaget Valutahandel er en nødvendighed i en verden med samhandel og samkvem  

 mellem mennesker på tværs af grænser.
 Tilsvarende er der intet mærkeligt i, at mange i forbindelse med handel  

 eller turisme forsøger at få den mest gunstige valutakurs eller at sikre sig  

 imod udsving i kursen gennem terminsforretninger.
Men disse naturlige handler med valuta fylder i dag næsten intet i den  

 samlede internationale valutahandel.
Omsætningen af valuta er for tiden i  

 gennemsnit på seks tusinde milliarder kroner dagligt.
 Omsætningen er med andre ord 40 gange så stor som verdens totale  

 varehandel, fordi langt hovedparten af valutahandelen udelukkende tjener til  

 spekulation.
Mange vil måske umiddelbart sige, at det må spekulanterne selv om.
Nogle  

 taber og nogle vinder, og hvad kommer det os ved? Det triste er imidlertid, at valutaspekulationen betyder meget for vores  

 hverdag.
 Hvis spekulanterne vælger at gå efter den danske krone, så har det  

 øjeblikkeligt negative økonomiske virkninger for stort set alle danske  

 virksomheder og for hundredtusindvis af enkeltpersoner.
 Årsagen er, at de beløb, der er i omdrift i valutaspekulation, er så  

 kolossale, at Nationalbanken må gribe til krasse midler for at forsvare  

 kronekursen.
Nationalbanken sætter renten dramatisk i vejret for at tiltrække kapital  

 for at skabe en modbevægelse til den salgsbølge, der er sat i gang af dem,  

 der spekulerer imod en valuta.
Disse spekulanter sælger valutaen i store  

 mængder for at presse til en devaluering, og lykkes planen, er der stor  

 gevinst til dem, der solgte til høj kurs og senere kan indfri aftaler til en  

 lavere kurs.
Rentevåbnet rammer virksomhederne hårdt, uden at de på nogen måde behøver  

 at have deltaget i spekulation.
Man kan f.eks. lytte til direktøren for  

 firmaet Bang & Olufsen, der som flere andre offentligt har luftet sin  

 frustration over, at hæderlige virksomheder skal straffes for andres  

 spekulationer.
Derudover er det ikke engang sikkert, at Nationalbanken har held til at  

 forsvare valutaen.
Spekulanternes magt er nemlig blevet så stor, at selv  

 nationalbanker ofte må give op.
 Vi har mest tydeligt set det med EMS'ens sammenbrud, hvor en hel  

 verdensdel - Europa - måtte give op over for spekulativt pres.
Men behøver det være sådan? Svaret er naturligvis nej.
Det er i sidste  

 ende op til det internationale samfund, om vi vil acceptere en samfundsorden,  

 hvor valutaspekulanterne har så stor en magt.
Monetaristiske (ultraliberale) politikere siger, at man bare kan imødegå  

 spekulationen ved at have en sund økonomi, som der ikke er grundlag for at  

 spekulere imod.
Men det er den rene utopi.
 Det seneste års tid har netop vist, at spekulanterne sagtens kan vælge at  

 presse Danmark, selv om vores valuta målt på betalingsbalance, inflation og  

 andre nøgletal i øjeblikket burde stå stærkere end selv D-marken.
 Det er derfor helt nødvendigt at gå konstruktivt i gang med at finde de  

 midler, der kan tæmme spekulationen.
Det mest oplagte middel er at indføre en afgift på handel med valuta.
Den  

 behøver ikke at være på ret mange promille, før den vil dæmpe spekulationen,  

 der netop bygger på en voldsom masse frem- og tilbagehandler.
Dermed kan den  

 også udformes, så den ikke får nogen reel betydning for de valutahandler, der  

 er en nødvendig følge af varehandel.
SF står langtfra alene med dette synspunkt.
Det deles blandt andet af den  

 netop afgåede kommissionsformand Jacques Delors, af en af dette århundredes  

 største økonomiske klassikere, John Maynard Keynes, af nobelpristager i  

 økonomi, James Tobin, af UNCTAD-sekretariatet i FN og sågar af indtil flere  

 tænksomme amerikanske børshandlere.
 Lord John Maynard Keynes, der i 1936 slog sit navn fast med værket  

 »The General Theory of Employment, Interest and Money«, var fuldt  

 ud klar over, at kortsigtet spekulation kunne skabe misforhold på markedet.
 Hans konklussion var, at »en transaktionsskat kunne styrke de  

 langsigtede dispositioners vægt i (aktie)markedets prismekanisme i forhold  

 til spekulanternes gætterier om andre spekulanters kortsigtede adfærd«.
James Tobin, nobelprismodtager i økonomi, har foreslået at lægge en  

 international og ensartet skat på isolerede valutatransaktioner (herunder  

 futures og optioner). En skat på 5 promille på valutatransaktioner vil ifølge  

 Tobins beregninger markedsmæssigt svare til en 4 pct. forskel i årlig rente  

 på tremånederspapirer.
Afgiften ville altså allerede ved denne beskedne  

 størrelse være tilstrækkelig til at stoppe hovedparten af de spekulative  

 kapitalbevægelser, samtidig med at den vil være så lille, at den ikke vil  

 være en hæmsko for almindelig varehandel.
Provenuet af afgiften vil efter Tobins vurdering fra starten være på ca.  

 1,5 billioner US-dollars med en faldende tendens med tiden.
Tobin foreslog,  

 at beløbet blev brugt til løsning af internationale opgaver gennem  

 internationale organer.
Disse opgaver er det desværre kun alt for let at komme med ideer til.
Lad  

 os bare nævne fattigdomsbekæmpelse, den globale miljømæssige omstilling og  

 FN's fredsbevarende arbejde som eksempler på gigantiske opgaver, der i dag  

 hæmmes afgørende af manglende finansiering.
 Efter SF's opfattelse er det på tide, at diskussionen om demokratiernes  

 modtræk mod spekulanternes magt sættes på dagsordenen.
 SF erkender, at det er en international opgave, fordi en isoleret dansk  

 afgift på valutahandel ikke har nogen mening, når der er frie  

 kapitalbevægelser.
 En afgift skal omfatte ikke bare hele OECD, men alle betydende finansielle  

 centre i verden, uanset hvor de måtte befinde sig.
 SF foreslår, at den danske regering tager hul på debatten ved at stille  

 forslag i Det Europæiske Råd og i andre internationale fora, hvor der er  

 mulighed for at fremme synspunkterne.
 Forslagsstillerne gør sig ingen forestillinger om, at den internationale  

 beslutningsproces er hverken let eller hurtig.
Men nogen skal starte med at stille forslaget.
Den danske regering får  

 chancen for det gennem vedtagelsen af nærværende beslutningsforslag.
