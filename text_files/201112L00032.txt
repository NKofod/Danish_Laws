Fremsat den 21. november 2011 af skatteministeren (Thor Möger Pedersen) Forslag til Lov om ændring af lov om afgift af kvælstofoxider, lov om energiafgift af mineralolieprodukter m.v. og lov om afgift af naturgas og bygas1) (Højere afgift på luftforurening fra NOx m.v.) § 1 I lov nr. 472 af 17. juni 2008 om afgift af kvælstofoxider, som ændret ved § 7 i lov nr. 527 af 12. juni 2009, § 6 i lov nr. 1384 af 21. december 2009 og § 6 i lov nr. 722 af 25. juni 2010, foretages følgende ændringer:
 1. § 1, stk. 2, nr. 1, affattes således:
»1) Energianlæg med en nominel termisk indfyret effekt større end 30 MW, for stempelmotorer eller turbiner dog 10 MW, regnet for hvert anlæg og mindre end 100 MW i samlet nominel termisk indfyret effekt.
For hvert energianlæg med en indfyret effekt større end 30 MW, for stempelmotorer eller turbiner dog 10 MW, skal der uafhængigt af brændselstype foretages AMS-måling (Automatisk Målende System) af udledning af NOx, regnet som NO2-ækvivalenter, eller foretages måling ved en anden metode, der giver en tilsvarende sikkerhed for, at målingen af den udledte mængde af NOx, regnet som NO2-ækvivalenter, bliver som ved AMS-målingen.
I tilfælde, hvor der til én skorsten er tilsluttet flere kedler, der hver er mindre end de 30 MW, men tilsammen større end 30 MW, er der ikke krav om måling.« 2. § 2, stk. 1, affattes således:
 »§ 2. Afgiften udgør pr. kg NO2-ækvivalenter udledt til luften ved forbrænding for perioden 2010-2015 og fremefter følgende:
 1) Fra 1. januar til 31. december 2010 5,0 kr. pr. kg NOx.
 2) Fra 1. januar til 31. december 2011 5,1 kr. pr. kg NOx.
 3) Fra 1. januar til 31. december 2012 25,0 kr. pr. kg NOx.
 4) Fra 1. januar til 31. december 2013 25,5 kr. pr. kg NOx.
 5) Fra 1. januar til 31. december 2014 25,9 kr. pr. kg NOx.
6) Fra 1. januar 2015 26,4 kr. pr. kg NOx.« 3. I § 6, stk. 1, indsættes efter 1. pkt.:
»Hvis et anlæg benyttes under 500 driftstimer på kalenderårsbasis, kan virksomheden dog undlade at foretage målinger og i stedet opgøre den afgiftspligtige mængde for anlægget på anden vis for kalenderåret.
Det er en betingelse, at der kan fremlægges anden dokumentation for opgørelsen af den afgiftspligtige mængde end ved måling, jf. 1. pkt., og at det sandsynliggøres, at afgiftsbetalingen ikke er mindre, end den ville være ved måling, jf. 1. pkt.« 4. § 10, stk. 2, affattes således:
»For virksomheder, hvis samlede udledning af NO2-ækvivalenter til luften ved forbrænding oversteg 0,5 kg NOx/GJ brændselsforbrug i 2006, og som havde et årligt brændselsforbrug på over 5 PJ fra stationære anlæg i 2006, betales der fra og med 1. januar 2011 alene afgift af den del af udledningen, der ligger højere end 0,15 kg NOx/GJ, for udledning vedrørende fremstilling af grå cement dog 0,075 kg NOx/GJ fra og med den 1. januar 2012.« 5. § 10, stk. 2, affattes således:
»For virksomheder, hvis samlede udledning af NO2-ækvivalenter til luften ved forbrænding oversteg 0,5 kg NOx/GJ brændselsforbrug i 2006, og som havde et årligt brændselsforbrug på over 5 PJ fra stationære anlæg i 2006, betales der fra og med 1. januar 2012 alene afgift af den del af udledningen, der ligger højere end 0,0312 kg NOx/GJ.« 6. Bilag 1 affattes således:
§ 2 I lov om energiafgift af mineralolieprodukter m.v., jf. lovbekendtgørelse nr. 313 af 1. april 2011, som ændret ved § 4 i lov nr. 722 af 25. juni 2010, § 4 i lov nr. 1564 af 21. december 2010 og § 4 i lov nr. 625 af 14. juni 2011, foretages følgende ændringer:
 1. § 1, stk. 1, affattes således:
»Der betales afgift af mineralolieprodukter m.v.
I perioden 2010-2014 er satserne for de enkelte år som anført i bilag 2. For 2015 udgør afgiften for følgende mineralolieprodukter m.v.:
 1) Gas- og dieselolie, der anvendes som motorbrændstof, 299,7 øre pr. liter ved dagtemperatur og 297,9 øre pr. liter ved 15° C.
 2) Anden gas- og dieselolie, 224,8 øre pr. liter ved dagtemperatur og 223,5 øre pr. liter ved 15° C.
 3) Let dieselolie (svovlindhold højst 0,05 pct.), 288,1 øre pr. liter ved dagtemperatur og 286,4 øre pr. liter ved 15° C.
 4) Svovlfattig dieselolie (svovlindhold højst 0,005 pct.), 267,4 øre pr. liter ved dagtemperatur og 265,8 øre pr. liter ved 15° C.
 5) Svovlfri dieselolie (svovlindhold højst 0,001 pct.), 267,4 øre pr. liter ved dagtemperatur og 265,8 øre pr. liter ved 15° C.
 6) Svovlfri dieselolie med 6,8 pct. biobrændstoffer (svovlindhold højst 0,001 pct.), 266,0 øre pr. liter ved dagtemperatur og 264,5 øre pr. liter ved 15° C.
 7) Fuelolie, 254,8 øre pr. kg.
 8) Fyringstjære, 229,3 øre pr. kg.
 9) Petroleum, der anvendes som motorbrændstof, 299,7 øre pr. liter ved dagtemperatur og 297,9 øre pr. liter ved 15° C.
 10) Anden petroleum, 224,8 øre pr. liter ved dagtemperatur og 223,5 øre pr. liter ved 15° C.
 11) Blyholdig benzin (blyindhold over 0,013 g pr. liter), 495,9 øre pr. liter ved dagtemperatur og 491,7 øre pr. liter ved 15° C.
 12) Blyfri benzin (blyindhold højst 0,013 g pr. liter), 420,9 øre pr. liter ved dagtemperatur og 417,4 øre pr. liter ved 15° C.
 13) Blyfri benzin med 4,8 pct. biobrændstoffer (blyindhold højst 0,013 g pr. liter), 413,7 øre pr. liter ved dagtemperatur og 410,4 øre pr. liter ved 15° C.
 14) Autogas i form af LPG, 181,4 øre pr. liter.
 15) Anden flaskegas i form af LPG, der anvendes som motorbrændstof, 333,5 øre pr. kg.
 16) Anden flaskegas i form af LPG og gas, bortset fra LPG, der fremkommer ved raffinering af mineralsk olie i form af raffinaderigas, 288,3 øre pr. kg.
 17) Karburatorvæske, 469,4 øre pr. liter ved dagtemperatur og 465,5 øre pr. kg ved 15° C.
18) Smøreolie og lign. under pos. 27.10, dog undtaget 27.10.19.85 og offsetprocesolier, der er omfattet af 27.10.19.99, 34.03.19, 34.03.99 og 38.19 i EU's Kombinerede Nomenklatur, 224,8 øre pr. liter ved dagtemperatur og 223,5 øre pr. liter ved 15° C.« 2. § 1, stk. 8, 2. pkt., affattes således:
»Afgiften er 128,1 kr. pr.
GJ for benzinækvivalenter (2015-niveau) og er 74,6 kr. pr.
GJ for dieselækvivalenter (2015-niveau).« 3. Bilag 2 affattes således:
§ 3 I lov om afgift af naturgas og bygas, jf. lovbekendtgørelse nr. 312 af 1. april 2011, som ændret ved § 2 i lov nr. 722 af 25. juni 2010, § 2 i lov nr. 1564 af 21. december 2010 og § 2 i lov nr. 625 af 14. juni 2011, foretages følgende ændringer:
1. I § 1, stk. 3, 1. pkt., ændres »309,2 øre pr.
Nm3 gas« til: »297,6 øre pr.
Nm3 gas«.
 2. Bilag 3 affattes således:
§ 4 Stk. 1. Loven træder i kraft den 1. januar 2012, jf. dog stk. 2 og 3.
 Stk. 2. Skatteministeren fastsætter tidspunktet for ikrafttrædelsen af bestemmelsen i § 1, nr. 1.
 Stk. 3. Skatteministeren fastsætter tidspunktet for ikrafttrædelsen af bestemmelsen i § 1, nr. 4. Bestemmelsen har virkning fra og med den 1. januar 2012.
Stk. 4. Loven finder anvendelse på NO2-ækvivalenter, der fra og med den 1. januar 2012 udledes til luften ved forbrænding fra virksomheder, der er omfattet af § 3, stk. 1 og 2, i lov om afgift af kvælstofoxider.
Loven finder endvidere anvendelse på varer nævnt i bilag 1 til lov om afgift af kvælstofoxider, der fra og med den 1. januar 2012 leveres, udleveres eller forbruges af registrerede virksomheder, angives til fortoldning, modtages fra udlandet eller medbringes fra udlandet.
Loven finder også anvendelse for energiafgiftspligtige varer, der fra og med den 1. januar 2012 udleveres til forbrug fra registrerede virksomheder, forbruges af registrerede virksomheder, angives til fortoldning, modtages fra udlandet eller medtages til udlandet.
Stk. 5. For løbende leverancer, for hvilke afregningsperioden påbegyndes inden 1. januar 2012 og afsluttes efter dette tidspunkt, beregnes afgiften af så stor en del af leverancen, som tidsrummet fra lovens ikrafttræden til afregningsperiodens afslutning udgør i forhold til den samlede afregningsperiode.
Med told- og skatteforvaltningens tilladelse kan der foretages afrunding ved opgørelse af den brøkdel af leverancerne, hvoraf der skal betales afgift.
 Stk. 6. Stk. 4 og 5 finder tilsvarende anvendelse for øvrige ændringer m.v. pr. 1. januar i andre år end 2012.
Bemærkninger til lovforslaget Almindelige bemærkninger 1. Indledning Lovforslaget er en del af aftalen om finansloven for 2012 mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
Der foreslås en markant forhøjelse af afgiften på den skadelige udledning af kvælstofoxider  også kaldet NOx.
Denne forhøjelse af NOx-afgiften vil nedbringe luftforureningen fra NOx og dermed mindske de negative virkninger af NOx for mennesker, natur og miljø.
2. Forslagets formål og baggrund Der blev i 2010 indført afgift på udledning af NOx regnet som NO2-ækvivalener.
NOx er et luftforurenende stof.
NOx er helbredsskadelig for mennesker.
NOx gør os bl.a. mere udsatte for lungeproblemer.
Desuden fører luftforureningen med NOx bl.a. til overgødskning, iltsvind og forsuring af naturen.
De danske erfaringer med NOx-afgiften viser, at afgiften fører til betydelige fald i udledningerne.
De aktuelle danske udledninger er dog fortsat væsentligt højere end udledningerne i Sverige.
Her er der en NOx-afgiftslignende ordning, hvorefter NOx bliver beskattet med 50 svenske kr. pr. kg.
Med forslaget forhøjes NOx-afgiften fra ca. 5 kr. til 25 kr. pr. kg NOx.
Afgiften er indekseret.
Desuden indebærer forslaget skærpede krav til målinger af udledninger, som medfører, at flere NOx-udledende energianlæg i Nordsøen vil blive pålagt afgiften.
Ved forslaget forventes det, at udledningerne, som belastes med NOx-afgift, vil falde betydeligt.
3. Lovforslagets enkelte elementer 3.1. Gældende ret NOx-afgiften på udledning af NOx, regnet som NO2-ækvivalenter, blev indført i 2010. Da afgiften blev indført, udgjorde den 5 kr. pr. kg NOx.
Afgiften er indekseret og stiger dermed lidt hvert år.
I 2012 vil den efter gældende ret udgøre 5,2 kr. pr. kg NOx.
For de virksomheder, som ikke måler, opkræves en afgift af brændselsforbruget ud fra typiske eller gennemsnitlige udledninger pr. energienhed.
Afgiften på NOx belaster som udgangspunkt kun udledninger fra stationære anlæg.
Af afgiftstekniske grunde er motorbrændstof til biler m.v. også omfattet af NOx-afgift.
Men da afgiften blev indført, nedsattes samtidig energiafgifterne på brændstoffer således, at den samlede afgiftsbelastning på transportområdet forblev den samme.
Der udledes store mængder NOx fra produktionen af olie og gas i Nordsøen.
Disse udledninger fra offshore virksomhed er som udgangspunkt omfattet af NOx-afgiftsloven, idet loven er udstrakt til at gælde for Danmarks søterritorium og dansk kontinentalsokkelområde.
De virksomheder, som måler, skal betale NOx-afgift.
Hvis de ikke måler i henhold til NOx-afgiftsloven, er de fritaget for NOx-afgiften på deres forbrug af energiprodukter, når der er tale om forbrug af egne energiprodukter, der direkte medgår til produktion af et tilsvarende energiprodukt.
Dette skyldes en obligatorisk afgiftsfritagelse for denne situation i energibeskatningsdirektivet, direktiv 2003/96/EF af 27. oktober 2003.
Der udledes endvidere NOx ved forbrænding af biomasse.
Disse udledninger omfattes af afgiften, men kun hvis udledningen måles eller anlægget har en indfyret effekt på over 1000 kW.
Dermed er der fritagelse for almindelige brændeovne i husholdningerne.
Endvidere er der fritagelse for skibe og luftfartøjer efter de samme principper, som i de øvrige love om afgifter vedrørende energi i overensstemmelse med energibeskatningsdirektivet.
For virksomheder med særligt store udledninger pr. anvendt energienhed (GJ) er der indført et bundfradrag i afgiften.
Det er blevet begrundet med, at for virksomheder, der fra stationære anlæg har særlig store udledninger pr. energienhed, vil der være risiko for, at de på grund af NOx-afgiften bliver særligt hårdt ramt i forhold til omsætning eller størrelse af virksomhedens energiforbrug.
Bundfradraget udgjorde 0,18 kg.
NOx pr.
GJ i 2010. Derefter er det nedsat til 0,15 kg NOx pr.
GJ.
Bundfradraget har karakter af statsstøtte.
Europa Kommissionen har godkendt støtteforanstaltningen i medfør af EUs statsstøtteregler.
Der stilles krav vedrørende måling af NOx-udledningen for større anlæg i forbindelse med opgørelsen af NOx-afgiften.
Kriterierne for pligten til at foretage målinger svarer til de regler for målinger, som er fastsat af Miljøstyrelsen.
Virksomheder, som ikke har pligt til at måle, kan frivilligt måle og betale afgift på dette grundlag.
Ellers skal virksomhederne betale afgift ud fra typiske eller gennemsnitlige udledninger af NOx pr. energienhed.
 I § 2, stk. 9, i bekendtgørelse nr. 723 af 24. juni 2011 om måling af udledningen af kvælstofoxider (NOx) og om godtgørelse af afgiften er det bestemt, at der på visse betingelser og indtil udgangen af 2011 ikke skal ske målinger for anlæg, der benyttes under 500 driftstimer om året.
3.2. Forslagets baggrund Regeringen og Enhedslisten har indgået aftale om finansloven for 2012. Denne aftale, som danner baggrund for forslaget om højere afgift på luftforurening fra NOx m.v., er i relation til forslaget omtalt under bemærkningerne i afsnit 1 foran, hvortil der henvises.
3.3. Forslagets indhold NOx-afgiften på 5 kr. pr. kg NOx blev indført i 2010. Afgiften er indekseret og vil i 2012 udgøre 5,2 kr. pr. kg NOx.
Dette afgiftsbeløb foreslås sat op med 19,8 kr. til 25 kr. pr. kg NOx i 2012. Afgiften vil fortsat være indekseret.
Nogle virksomheder skal ikke måle de udledte mængder NOx.
Virksomheder, der ikke måler, betaler NOx-afgift beregnet ud fra deres forbrug m.v. af energiprodukter.
NOx-afgiftssatserne for disse energiprodukter foreslås forhøjet svarende til den foreslåede afgiftsforhøjelse for målte udledninger af NOx.
Af afgiftstekniske grunde vil motorbrændstof til biler m.v. også blive omfattet af den højere NOx-afgift.
Men da afgiften som hidtil kun skal belaste stationære anlæg foreslås som en tilpasning til forhøjelsen af NOx-afgiften, at der- samtidig med forhøjelsen- sker nedsættelse af energiafgifterne, så den samlede afgiftsbelastning af motorbrændstof til biler m.v. vil være på samme niveau som uden forhøjelsen af NOx-afgiften.
For virksomheder med særligt store udledninger NOx pr. anvendt energienhed (GJ) gælder der i dag et bundfradrag i den afgiftspligtige mængde NOx i kg.
Den beløbsmæssige værdi af bundfradraget vil automatisk stige, når afgiften pr. kg NOx som foreslået sættes op.
Denne større værdi af bundfradraget er en form for statsstøtte, som først skal godkendes af Europa Kommissionen.
Det foreslås, at værdien af det nuværende bundfradrag fryses fast, indtil Kommissionens godkendelse er opnået.
Når det er sket, får virksomhederne efter forslaget den større værdi af bundfradraget med virkning tilbage fra den 1. januar 2012, som er det foreslåede tidspunkt for ikrafttrædelsen af afgiftsforhøjelsen.
For NOx-udledninger vedrørende fremstilling af grå cement foreslås, at bundfradraget med nævnte forhøjede værdi halveres, mens det fastholdes i forhold til hvid cement.
Det begrundes bl.a. med, at udledningen af NOx pr. energienhed (GJ) er blevet relativt lav for grå cement, og at statsstøtten i form af bundfradraget for grå cement efter afgiftsforhøjelsen kan blive uforholdsmæssig stor og indebære en risiko for, at EUs statsstøtteregler ikke kan overholdes.
Der stilles i dag krav om målinger af NOx-udledningen for større anlæg til brug for opgørelsen af NOx-afgiften.
Kriterierne for pligten til at foretage målingerne svarer til de regler for målinger, som er fastsat af Miljøstyrelsen.
I forbindelse med den foreslåede forhøjelse af NOx-afgiften er det forventningen, at der efterfølgende på Miljøstyrelsens område vil blive indført en regel, som medfører, at der skal måles for flere anlæg end i dag i og med, at en målergrænse for anlæg i form af stempelmotorer og turbiner nedsættes fra 30 MW effekt til 10 MW effekt.
På denne baggrund foreslås, at den samme målergrænse indføres i NOx-afgiftsloven, og at skatteministeren fastsætter tidspunktet for ikrafttrædelsen af denne nye målergrænse i NOx-afgiftsloven.
Herefter vil flere anlæg, herunder energianlæg i Nordsøen, skulle måle udledningen af NOx i forbindelse med opgørelse af NOx-afgiften.
Den foreslåede udvidelse af kravet om måling i NOx-afgiftsloven indebærer, at energiproducenter, herunder offshore virksomheder, i højere grad skal betale NOx-afgift af udledninger af NOx.
Disse virksomheder er fritaget for NOx-afgift af forbrug af egne energiprodukter, der direkte medgår til produktion af et tilsvarende energiprodukt, på baggrund af regler i energibeskatningsdirektivet, mens denne afgiftsfritagelse ikke gælder for afgift på målte udledninger af NOx.
Endvidere foreslås, at der ikke skal ske målinger for et anlæg, hvis det benyttes under 500 timer om året.
Det kunne f.eks. være et nødanlæg.
I stedet for måling foretages rimelige skøn over udledning med henblik på opgørelse af afgiften.
Der gælder allerede en tilsvarende regel, men den er tidsbegrænset og udløber ved udgangen af 2011.
4. Økonomiske konsekvenser for det offentlige 4.1. Statens provenu Af den seneste opgørelse fremgår det, at afgift på udledning af NOx omfatter knap 65 pct. af brændselsforbruget svarende til ca. 540 PJ i 2010. Det resterende forbrug er primært omfattet af aktivitet i form af transport på landeveje.
Desuden er skibe, fly og vedvarende energi i mindre anlæg ikke omfattet af afgift på NOx.
Afgiftssatsen for udledning af NOx indekseres og vil i 2012 udgøre 5,2 kr. pr. kg NOx.
Med dette forslag sker følgende, som har provenumæssige konsekvenser:
 - Afgiftssatsen sættes yderligere op med 19,8 kr. pr. kg NOx til 25 kr. pr. kg NOx.
 - Målergrænsen for anlæg i form af stempelmotorer og turbiner sættes som omtalt ned fra 30 MW til 10 MW.
 På baggrund af afgiftsbetalinger ved udledning af NOx i 2010 sammenholdt med andre kilder i form af virksomheders grønne regnskaber skønnes det umiddelbare merprovenu ved denne forhøjelse af afgiften fra 5,2 kr. pr. kg NOx til 25 kr. pr. kg NOx- samt ændring af målergrænse- at udgøre ca. 730 mio. kr. i 2012, jf. tabel 1.
Ved udledning af NOx gennem produktion af fjernvarme og el vil omkostningerne forbundet med højere afgift i større eller mindre grad blive overvæltet til den endelige forbruger.
Samtidig forventes det, at den højere afgift overvæltes fuldt ud til den endelige forbruger ved køb af brændsler, som udleder NOx.
Dermed forventes priserne på fjernvarme, el og endeligt forbrug af brændsel- eksklusive brændsel til transport m.v.- at stige.
Dette vil have virkning på statens momsindtægter, idet der betales moms ved køb af fjernvarme, el og brændsler til endeligt forbrug.
Når der tages højde for momsregistrerede virksomheder, forventes den økonomiske virkning på andre konti (moms) ved forhøjelse af afgift på NOx før ændret adfærd til ca. 60 mio. kr. i 2012, hvilket øger det umiddelbare merprovenu til ca. 810 mio. kr. i 2012.
Det forventes, at øgede priser på fjernvarme, el og brændsel vil medføre mindre forbrug af andre afgiftsbelagte varer og ydelser, hvilket reducerer statens indtægter.
Videre forventes omkostninger som følge af en højere afgift på NOx, som ikke kan overvæltes i højere priser, ligeledes at medføre mindre statslige indtægter, idet disse omkostninger medfører et mindre skattemæssigt overskud for omfattede virksomheder.
Tilbageløbet før ændret adfærd som følge af dette forslag skønnes således til ca. 260 mio. kr. i 2012. Det umiddelbare merprovenu inklusive virkning på andre konti og tilbageløb skønnes dermed til ca. 550 mio. kr. i 2012.
En forhøjelse af afgiftssatsen forventes at medføre ændret adfærd.
Dette sker som følge af, at udledning af NOx i forhold til et uændret brændselsforbrug gennem driftsmæssige tiltag reduceres og/eller, at udledning af NOx gennem forbrug af brændsel til produktion og endeligt forbrug reduceres.
Et mindre brændselsforbrug vil desuden reducere afgiftsgrundlaget for energiafgifter og CO2-afgift.
Den økonomiske konsekvens heraf er medtaget under adfærd på lige fod med andre afledte effekter.
Det umiddelbare merprovenu efter tilbageløb og adfærd skønnes dermed til ca. 230 mio. kr. i 2012, jf. tabel 1.
 Medtages arbejdsudbudseffekter under ændret adfærd reduceres merprovenuet efter tilbageløb og ændret adfærd med ca. 20 mio. kr. til ca. 210 mio. kr. i 2012, jf. tabel 1.
En nedsættelse af målergrænsen fra 30 MW til 10 MW som omtalt medfører isoleret set, at afgiftsgrundlaget vurderes at stige med godt 2 mio. kg udledning af NOx.
Dette skønnes at medføre et umiddelbart merprovenu primært fra Nordsøen skønnet til ca. 50 mio. kr. om året i 2012-niveau.
I finansårsvirkningen er det forudsat, at en ny målergrænse har virkning pr. 1. juli 2012.
 Finansårsvirkningen af det umiddelbare merprovenu skønnes samlet set til ca. 645 mio. kr. i 2012.
4.2. Skatteudgifter Forslaget omfatter samlet set en skatteudgift i form af bundfradrag, som før ændret adfærd skønnes til ca. 15 mio. kr. i 2012. Ved forslaget reduceres skatteudgiften ved bundfradragsordningen med ca. 10 mio. kr. i forhold til den nugældende bundfradragsordning.
Med dette forslag gælder det, at for virksomheder, hvis samlede udledning af NOx oversteg 0,5 kg NOx pr.
GJ brændselsforbrug i 2006, og som havde et årligt brændselsforbrug på over 5 PJ fra stationære anlæg i 2006, betales der alene afgift af den del af udledningen, der ligger højere end 150 g NOx pr.
GJ ved produktion af hvid cement, og den del af udledningen, der ligger højere end 75 g NOx pr.
GJ ved produktion af grå cement.
5. Administrative konsekvenser for det offentlige For så vidt angår Skatteministeriet skønnes forslaget at medføre engangsomkostninger til et årsværk til vejledning m.v. samt ikke nævneværdige engangsomkostninger vedr. it-tilretninger mv.
Forslaget skønnet ikke at medføre øvrige administrative omkostninger.
6. Økonomiske konsekvenser for erhvervslivet Ud af det samlede afgiftsgrundlag på 37,1 mio. kg NOx fordeler det umiddelbare merprovenu i 2012 sig med ca. 140 mio. kr. til kraftvarmeværker og affaldsværker, ca. 65 mio. kr. til elkunder, ca. 200 mio. kr. til varmekunder og ca. 330 mio. kr. til virksomheders og husholdningers brændselsforbrug, jf. tabel 2.
 Af det umiddelbare merprovenu på 730 mio. kr. i 2012 skønnes ca. 485 mio. kr. at belaste erhvervene.
 De omfattede virksomheder skønnes som følge af driftsmæssige tiltag ved reduktion af NOx-udledninger at blive belastet med ca. 395 mio. kr. i 2012 i form af ekstra afgifter og ca. 155 mio. kr. i 2010 i form af tilpasningsomkostninger, jf. tabel 3.
 Den samlede belastning efter adfærd på 550 mio. kr. i 2012 skønnes at fordele sig med 185 mio. kr. på husholdninger og 365 mio. kr. på erhverv.
7. Administrative konsekvenser for erhvervslivet Erhvervs- og Selskabsstyrelsens Center for Kvalitet i ErhvervsRegulering har vurderet forslagets administrative konsekvenser for erhvervslivet.
CKR vurderer, at engangsregistrering hos Told- og Skattemyndighederne medfører mindre omstillingsbyrder for de virksomheder, der som noget nyt skal betalt afgift som følge af lovforslaget.
CKR vurderer, at de virksomheder, der som noget nyt bliver pålagt at måle udledning af NOx og heraf indberette/betale afgift dermed pålægges omstillingsbyrder i et ikke uvæsentligt omfang i form af investering i nye it-systemer, måle- og registreringsudstyr, opsætning af målere og systematisering af registreringen.
CKR vurderer også, at indberetningen medfører nye løbende byrder for nævnte virksomheder i omegnen af samlet 2400 timer på årsbasis.
CKR vurderer, at lovforslaget medfører løbende administrative byrder i et ikke uvæsentligt omfang for de berørte virksomheder.
 Det bemærkes, at belastningen af virksomhederne som følge af driftsmæssige tiltag til reduktion af NOx-udledning skønsmæssigt er kvantificeret i forslagets afsnit 6 om økonomiske konsekvenser for erhvervslivet.
8. Administrative konsekvenser for borgerne Forslaget indebærer ingen administrative konsekvenser for borgerne.
9. Miljømæssige konsekvenser I atmosfæren ved forbrænding oxideres NO til NO2, der igen kan omdannes til HNO3 (salpetersyre). Dette sker blandt andet ved reaktion med ozon (O3) eller carbonhydrider (CH-forbindelser).
Der er tale om forbindelser, der giver anledning til regional og lokal luftforurening.
NOx er helbredsskadelig og medvirker til forsuringen af klimaet.
For mennesker medfører NOx øget risiko for åndedrætssygdomme, ligesom risikoen for irritation af øjne, næse og hals forøges.
Symptomerne kan være forringet lungefunktion, hoste, brystsmerter, åndedrætsbesvær, hovedpine og irritation af øjnene.
Miljøet påvirkes gennem sur nedbør, der medfører smog, forsuring, eutrofiering (overgødskning) og korrosion på land og i vand.
Kvælstof virker desuden gødende og bidrager til eutrofiering, hvilket belaster følsomme naturområder.
For naturområder, der har tilpasset sig et næringsfattigt miljø, er forureningen med kvælstofforbindelser en belastning, der kan medføre ændringer i sammensætning af arter samt reduktion i antallet af arter.
Kvælstoftilførsel via luften til indre danske farvande er ligeledes en medvirkende årsag til iltsvind og fiskedød Den forhøjede afgift på NOx giver bidrag til realisering af energimæssige og miljømæssige mål.
Udledningerne af NOx skønnes at falde med godt 10 mio. kg NOx i 2012 som følge af afgiften.
 Der er også en række afledte virkninger på energiforbrug, udledninger af klimagasser m.v.
Forslaget øger omkostningerne ved fremstilling af el og varme.
Der er særligt store omkostningsstigninger ved fremstilling af el i kombination med varme på decentrale anlæg.
Det forventes, at de centrale kraftvarmeværker vil reducere elproduktionen med ca. 340 mio. kWh el, svarende til 1,22 PJ el efter ændret adfærd.
Ved en virkningsgrad ab værk på godt 40 pct. vil brændselsforbruget til fremstilling af el ved kondensdrift falde ca. 3 PJ For de decentrale værker regnes med et fald på ca. 390 mio. kWh, svarende til ca. 1,4 PJ el.
 Brændselsforbruget vil falde med ca. 3,75 PJ brændsel og varmeproduktionen med 1,8-1,9 PJ varme.
 For el- og fjernvarmeværkerne er virkningerne samlet set ved uændret varmeforbrug:
Den endelige energi bliver dyrere med ca. 500 mio. kr.
Det vil føre til følgende nedgang i energiforbrug m.v.:
10. Forholdet til EU-retten Lovforslaget notificeres forud for vedtagelsen efter direktiv 98/34/EF (informationsproceduredirektivet) med senere ændringer.
Der er tale om en skattemæssig foranstaltning, som ikke er omfattet af en stand still periode.
Forslaget om en højere værdi af bundfradrag i den NOx-afgiftspligtige mængde skal notificeres til Kommissionen efter EUs statsstøtteregler.
Denne del af forslaget kan ikke træde i kraft før Kommissionens godkendelse foreligger.
 Endelig skal ændringerne i afgifterne på energi meddeles Kommissionen i henhold til energibeskatningsdirektivet.
 11. Hørte myndigheder og organisationer m.v.
 Forslaget sendes i høring hos disse myndigheder og organisationer m.v. samtidig med fremsættelsen af forslaget:
 Advokatrådet, Aalborg Portland, Affald Danmark, Arbejderbevægelsens Erhvervsråd, BDO Kommunernes Revision, Blik- og Rørarbejderforbundet, Brancheforeningen for biogas, Brancheforeningen for Decentral kraftvarme, Brancheforeningen for husstandsvindmøller, Business Danmark, CEPOS, CKR, DAKOFA, Danmarks Miljøundersøgelser, Danmarks JordbrugsForskning, Danmarks Naturfredningsforening, Danmarks Rederiforening, Danmarks Rejsebureau Forening, Danmarks Vindmølleforening, Danisco, Danish Operators, Dansk Arbejdsgiverforening, Dansk Byggeri, Dansk Energi, Dansk Gasteknisk Center, Dansk Erhverv, Dansk Gartneri, Dansk Fjernvarme, Dansk Funktionærforbund, Dansk Industri, Dansk Metal, Dansk solcelleforening, Dansk tekstil og beklædning, Dansk Told- og Skatteforbund, Dansk Transport og Logistik, Danske Advokater, Danske Busvognmænd, Danske Regioner, Danske Speditører, DANVA, De Danske Landboforeninger, Den Danske Landinspektørforening, Den Danske Skatteborgerforening, Det Økologiske Råd, DK-Teknik og Miljø, DONG, EC-Power, Ejendomsforeningen Danmark, Elsam, Energi Danmark, Energiforum Danmark, Energi- og Olieforum.dk, Energimidt, Energinet.dk, Energiklagenævnet, Energistyrelsen, Energitilsynet, Erhvervs- og Selskabsstyrelsen, Ernst & Young, Esbensen Rådgivende Ingeniører A/S, 3F, Finansrådet, Frie Funktionærer, Forbundet Træ-Industri-Byg i Danmark, Foreningen Danske kraftvarmeværker, Foreningen Danske Revisorer, Foreningen for Danske Biogasanlæg, Foreningen for Slutbrugere af Energi (FSE), Foreningen af Registrerede Revisorer, Foreningen af rådgivende ingeniører, Foreningen af Statsautoriserede Revisorer, Foreningen for energi og miljø, Forsikring & Pension, Forskningscenter Risø, Frederiksberg Kommune, Greenpeace Danmark, Gaia Solar, Horesta, Håndværksrådet, International Transport Danmark, Kommunekemi a/s, Kommunernes Landsforening, Konkurrencestyrelsen, KPMG, Københavns Kommune, Landbrug & Fødevarer, Landsbrancheklubben for Hotel og Restauration, Landsorganisationen i Danmark, Ledernes Hovedorganisation, Marius Pedersen A/S, Miljøstyrelsen, Mærsk Olie og Gas, Naturstyrelsen, Noah, Nordisk Folkecenter for Vedvarende Energi, Organisationen for Vedvarende Energi (OVE), Pantefogedforeningen, Plantedirektoratet, Rejsearrangører i Danmark, PWC, RenoSam, Restaurationsbranchen.dk, Retssikkerhedschefen, Sammenslutningen af Danske elforbrugere (SDE), Sammenslutningen af Landbrugets Arbejdsgiverforening, Samvirkende danske Turistforeninger, Samvirkende Energi- og Miljøkontorer, Sikkerhedsstyrelsen, Skatterevisorforeningen, SKAT, Trafikstyrelsen, Vattenfall A/S  Heat Nordic, Vindmølleindustrien, WWF, Ældresagen og Økologisk Landsforening.
Bemærkninger til lovforslagets enkelte bestemmelser Til § 1 Til nr. 1 Med nr. 1 foreslås en nyaffattelse af § 1, stk. 2, nr. 1, i NOx-afgiftsloven.
Baggrunden for den gældende bestemmelse fremgår af de specielle bemærkninger til § 1 i forslag til lov om afgift af kvælstofoxider (NOx-afgiftsloven), som blev fremsat den 28. marts 2008 af skatteministeren, hvortil der henvises.
For så vidt angår den gældende bestemmelse i § 1, stk. 2, nr. 1, i NOx-afgiftsloven fremgår det af disse bemærkninger fra 2008, at der for energianlæg omfattet af bestemmelsen er en pligt til at foretage måling af udledning af NO2-ækvivalenter til luften ved forbrænding, og at kriterierne for pligten til at foretage målinger er fastsat af Miljøstyrelsen.
Det fremgår endvidere, at de omfattede anlæg som udgangspunkt er energianlæg med en nominel termisk indfyret effekt større end 30 MW regnet for hvert anlæg og mindre end 100 MW i samlet nominel termisk indfyret effekt.
Den foreslåede nyaffattelse af NOx-afgiftslovens § 1, stk. 2, nr. 1, i nr. 1 indebærer, at målergrænsen for energianlæg i form af stempelmotorer eller turbiner nedsættes fra nævnte 30 MW effekt til 10 MW effekt.
Det foreslås i forventningen om, at der i forbindelse med den foreslåede forhøjelse af NOx-afgiften efterfølgende vil blive indført en regelændring på Miljøstyrelsen område, således, at den parallelle målergrænse på Miljøstyrelsens område tilsvarende nedsættes fra 30 MW effekt til 10 MW effekt for anlæg i form af stempelmotorer eller turbiner.
På den baggrund foreslås endvidere i forslagets § 4, stk. 2, at skatteministeren fastsætter tidspunktet for ikrafttrædelsen af denne nye målergrænse i NOx-afgiftsloven med henblik på, at der sikres tidsmæssig parallelitet mellem Skatteministeriets nye regler og Miljøstyrelsens nye regler på området.
Der henvises til bemærkningerne til lovforslagets § 4, stk. 2.
 Herefter vil der for flere anlæg end i dag være pligt til at måle udledningen af NOx i forbindelse med opgørelse af NOx-afgiften.
Til nr. 2 Det foreslås, at afgiften forhøjes fra 5,2 kr. til 25 kr. pr. kg NOx i 2012. Altså en stigning i satsen på 19,8 kr.
Afgiften indekseres fortsat.
Der sker dermed en årligt regulering af afgiftssatsen frem til 2015 med 1,8 pct.
Derefter reguleres afgiftssatsen efter nettoprisindekset i medfør af reglerne i § 32 a i mineralolieafgiftsloven, hvilket allerede følger af § 2, stk. 3, i den gældende NOx-afgiftslov.
Til nr. 3 I § 2, stk. 9, i den gældende bekendtgørelse nr. 723 af 24. juni 2011 om måling af udledningen af kvælstofoxider (NOx) og om godtgørelse af afgiften er det bestemt, at anlæg undtages fra pligten til at måle udledningen af NOx, når anlægget benyttes under 500 timer om året.
Det er en betingelse, at der kan fremlægges anden dokumentation for opgørelsen af den afgiftspligtige mængde end måling i medfør af NOx-afgiftsloven, og at det sandsynliggøres, at afgiftsbetalingen ikke er mindre, end den ville være ved måling i medfør af NOx-afgiftsloven.
Denne undtagelse er dog tidsbegrænset og gælder til udgangen af 2011. Undtagelsen kan f.eks. have betydning for nødanlæg.
Det foreslås, at undtagelsen gøres permanent.
Til nr. 4 og 5 For virksomheder med særligt store udledninger NOx pr. energienhed (GJ) gælder der i dag et bundfradrag i den afgiftspligtige mængde på 0,15 kg NOx/GJ efter § 10, stk. 2, i NOx-afgiftsloven.
Baggrunden for denne gældende bestemmelse fremgår af de specielle bemærkninger til § 10 i forslag til lov om afgift af kvælstofoxider (NOx-afgiftsloven), som blev fremsat den 28. marts 2008 af skatteministeren, hvortil der henvises.
Som baggrund for bundfradraget nævnes i disse bemærkninger fra 2008, at for virksomheder, der fra stationære anlæg har særlig store udledninger pr. energienhed, vil der være risiko for, at de på grund af NOx-afgiften bliver særligt hårdt ramt i forhold til omsætning eller størrelse af virksomhedens energiforbrug.
Det fremgår også, at bundfradraget er en form for statsstøtte til de omfattede virksomheder, som skal statsstøttenotificeres for Europa Kommissionen i medfør af EUs statsstøtteregler, og som først må sættes i kraft, når Kommissionens godkendelse foreligger.
Den beløbsmæssige værdi af bundfradraget pr. kg NOx vil automatisk stige, når afgiften pr. kg NOx som foreslået sættes op den 1. januar 2012. Denne støtte er i lighed med den nuværende støtte formålstjenlig.
Støtten skal- ligesom tidligere- statsstøttenotificeres for Kommissionen i medfør af EUs statsstøtteregler og må ikke ydes, før Kommissionens godkendelse foreligger.
På den baggrund foreslås med bestemmelsen i nr. 5 en nyaffattelse af § 10, stk. 2, i NOx-afgiftsloven, hvorefter bundfradraget nedsættes til 0,0312 kg NOx/GJ fra og med den 1. januar 2012. Det er nemlig ensbetydende med, at den nuværende beløbsmæssige værdi af bundfradraget fastholdes.
Når Kommissionens godkendelse af stigningen i bundfradragets værdi foreligger, foreslås det efter bestemmelsen i nr. 4, at der igen sker en nyaffattelse af § 10, stk. 2, i NOx-afgiftsloven.
Dermed opnås som udgangspunkt, at de omfattede virksomheder opnår ovennævnte højere værdi af bundfradraget fra og med den 1. januar 2012. Der ydes ikke nogen form for kompensation for manglende renter som følge af forsinkelsen.
Med bestemmelsen i nr. 4 foreslås dog også, at bundfradraget for så vidt angår udledning vedrørende fremstilling af grå cement  når det vil stige i værdi som følge af afgiftsforhøjelsen  nedsættes fra 0,15 kg NOx/GJ til 0,075 kg NOx/GJ fra og med den 1. januar 2012. Baggrunden herfor er bl.a. at udledningen af NOx pr. energienhed (GJ) er blevet relativt lav for grå cement, og at statsstøtten i form af bundfradraget for grå cement efter afgiftsforhøjelsen kan blive uforholdsmæssig stor og indebære en risiko for, at EUs statsstøtteregler ikke kan overholdes.
Nedsættelsen svarer til en halvering af bundfradragets nye værdi, som dog vil være på et højere niveau end før afgiftsforhøjelsen.
Denne stigning i bundfradragets værdi efter afgiftsforhøjelsen vil være en del af den øgede støtte, der som nævnt skal statsstøttenotificeres for og godkendes af Kommissionen.
Der ydes ikke nogen form for kompensation for manglende renter som følge af forsinkelsen.
Virksomheder, som omfattes af reglerne om bundfradrag, og som fremstiller grå cement, skal som konsekvens af nedsættelsen af bundfradrag for udledninger fra fremstilling af grå cement foretage separate opgørelser vedrørende deres bundfradrag.
 Når Kommissionens godkendelse foreligger, foreslås det efter forslagets § 4, stk. 3, at denne bestemmelse i nr. 4 sættes i kraft og får virkning tilbage fra den 1. januar 2012. Der henvises til bemærkningerne til forslagets § 4, stk. 3.
 Bestemmelsen i nr. 4 sammenholdt med forslagets § 4, stk. 3, indebærer lovgivning med tilbagevirkende kraft, som alene vil være begunstigende for virksomhederne.
Til nr. 6 De virksomheder, som ikke måler, bliver i dag opkrævet en afgift af brændselsforbruget ud fra typiske eller gennemsnitlige udledninger pr. energienhed.
Afgiftssatserne i disse tilfælde fremgår af bilag 1 til NOx-afgiftsloven.
Dette bilag foreslås nyaffattet med højere afgiftssatser, der svarer til den forslåede forhøjelse af afgiften på målte udledninger af NOx.
Til § 2 og § 3 Af afgiftstekniske grunde vil motorbrændstof til biler m.v. også blive belagt med den foreslåede højere NOx-afgift.
Men da afgiften i overensstemmelse med de hidtidige regler kun skal belaste stationære anlæg foreslås med § 2 og § 3 som en modvægt til forhøjelsen af NOx-afgiften, at der sker en samtidig nedsættelse af energiafgifterne på motorbrændstof i henholdsvis mineralolieafgiftsloven og gasafgiftsloven, så den samlede afgiftsbelastning af motorbrændstof til biler m.v. vil være på samme niveau som uden forhøjelsen af NOx-afgiften.
Til § 4 Til stk. 1 Det foreslås, at loven træder i kraft den 1. januar 2012 og har virkning fra og med denne dato, jf. dog bemærkningerne til stk. 2-3.
Til stk. 2 Efter lovforslagets nye regler for målinger vil der være virksomheder, der som noget nyt skal måle NOx-udledningen fra visse af deres anlæg i form af stempelmotorer eller turbiner.
Det foreslås, at skatteministeren fastsætter tidspunktet for ikrafttrædelsen af disse nye regler med henblik på, at der sikres tidsmæssig parallelitet mellem Skatteministeriets nye regler og Miljøstyrelsens forventede parallelle nye regler på området.
Det uddybes under bemærkningerne til lovforslagets § 1, nr. 1, hvortil der henvises.
Til stk. 3 Efter det foreslåede stk. 3 fastsætter skatteministeren tidspunktet for ikrafttrædelsen af bestemmelsen i forslagets § 1, nr. 4. Bestemmelsen gives virkning fra og med den 1. januar 2012. Der henvises til bemærkningerne til forslagets § 1, nr. 4 og 5.
Til stk. 4-6 Det foreslås i stk. 4, at den foreslåede forhøjelse af NOx-afgiften skal omfatte NO2-ækvivalenter, der fra og med den 1. januar 2012 udledes til luften ved forbrænding.
Når der er tale om NOx-afgiftspligtige varer finder den foreslåede forhøjelse af NOx-afgiften anvendelse for varer, der fra og med den 1. januar 2012 leveres, udleveres eller forbruges af registrerede virksomheder, angives til fortoldning, modtages fra udlandet eller medbringe fra udlandet.
De foreslåede ændringer vedrørende energiafgift finder anvendelse på energiafgiftspligtige varer, der fra og med den 1. januar 2012 udleveres til forbrug fra registrerede virksomheder efter de relevante energiafgiftslove, forbruges af sådanne registrerede virksomheder, angives til fortoldning, modtages fra udlandet eller medtages til udlandet.
I stk. 5 foreslås en overgangsbestemmelse for løbende leverancer, hvor afregningsperioden påbegyndes inden 1. januar 2012 og afsluttes efter dette tidspunkt.
Endelig foreslås i stk. 6, at bestemmelserne i stk. 4 og 5 finder tilsvarende anvendelse for relevante ændringer m.v. pr. 1. januar i andre år end 2012.
Bilag 1 Lovforslaget sammenholdt med gældende lov Tabel 1 A (gældende formulering) Bilag 1: Satser for § 2, stk. 2, i lov om afgift af kvælstofoxider Tabel 1 B (lovforslaget) Bilag 1 affattes således:
Tabel 2 A (gældende formulering) Bilag 2 Satser for mineralolieafgiftslovens § 1, stk. 1 og 8 Tabel 2 B (lovforslaget) Bilag 2 affattes således:
Tabel 3 A (gældende formulering) Bilag 3: Satser for gasafgiftslovens § 1, stk. 3 Tabel 3 B (lovforslaget) Bilag 3 affattes således:
 1) Loven har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
