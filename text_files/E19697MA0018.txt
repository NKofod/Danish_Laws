 Finansministeriets bemærkninger til bekg.nr. 149 af 9. april 1969 om  

 fritagelse for at svare afgift i henhold til lov om almindelig  

 omsætningsafgift (nu bekg. nr. 456 af 19. juni 1990 om fritagelse for  

 afgiftspligt efter merværdiafgiftsloven for velgørende arrangementer og bekg.  

 nr. 644 af 20. oktober 1988 om fritagelse for at betale afgift efter  

 merværdiafgiftsloven).
 Bekendtgørelse nr. 149 af 9. april 1969 afløste bekendtgørelse nr. 342 af  

 27. september 1968. De væsentligste ændringer i forhold til den tidligere  

 bekendtgørelse er:
 1. Udvidelse af bestemmelsen om afgiftsfritagelse for basarer mv.
 2. Afgiftsfritagelse for finansieringsselskabers, bankers og sparekassers  

 afsætning af overtagne varer.
 3. Afgiftsfritagelse for bytteringe for frimærker.
 Om ændringerne kan anføres:
 1. I bekendtgørelsens § 1 er ordene "hvis overskud fuldt ud anvendes  

 til velgørende eller humanitære formål, herunder til fordel for kirkeligt  

 arbejde, ungdomsarbejde eller lignende" ændret til "hvis overskud  

 fuldt ud anvendes til velgørende eller på anden måde almennyttige  

 formål".
 Der kan herefter meddeles afgiftsfritagelse til basarer, koncerter,  

 teaterforestillinger, loppetorve og tilsvarende arrangementer, hvis overskud  

 fuldt ud anvendes til velgørende eller på anden måde almennyttige formål.  

 Såfremt blot en mindre del af overskuddet anvendes til andre formål, er  

 fritagelse udelukket.
 Bestemmelsen omfatter kun enkeltstående arrangementer og kan ikke anvendes  

 på løbende salg af fx blade.
 Som eksempler på formål, der berettiger til afgiftsfritagelse, kan nævnes  

 sygdomsbekæmpelse, velfærdsarbejde blandt søfolk, forebyggende  

 ungdomsforsorg, ulandshjælp, arbejde i upolitiske ungdomsorganisationer,  

 kirkeligt arbejde samt idrætsarbejde.
 Arrangementer, der afholdes til fordel for Røde Kors, Red Barnet, Kofoeds  

 Skole, spejderkorps, Frivilligt Drenge-Forbund, K.F.U.M og K.F.U.K., kan  

 således opnå afgiftsfritagelse.
 Fritagelse vil også kunne indrømmes for arrangementer til fordel for  

 opførelse og drift af bygninger til nævnte formål (fx kirker, idrætshaller og  

 spejderhytter).
 Anvendes overskuddet til politisk formål vil der ikke kunne meddeles  

 fritagelse for afgift.
 Det er en betingelse, at afsætningen sker for arrangørens regning.  

 Formålet hermed er at hindre, at der gives afgiftsfritagelse for egentlig  

 erhvervsvirksomhed, der udøves i tilslutning til et arrangement, hvis  

 overskud går til velgørende eller på anden måde almennyttige formål.
 Hvis fx en restauratør eller et omrejsende tivoli deltager i et  

 arrangement mod betaling af en vis leje til arrangøren, må den pågældende  

 erhvervsdrivende ved afsætning af sine varer og ydelser svare afgift efter de  

 sædvanlige regler.
Det er endvidere en betingelse, at arrangøren ikke i øvrigt driver  

 virksomhed med afsætning af tilsvarende varer og ydelser.
Dette betyder fx,  

 at et teater, der skænker overskuddet af en forestilling til velgørende eller  

 på anden måde almennyttige formål, ikke kan meddeles afgiftsfritagelse.
 Køber en velgørende forening derimod en teaterforestilling og sælger  

 billetterne, kan der opnås afgiftsfritagelse, således at der kun svares  

 afgift af det til teatret erlagte beløb, men ikke af billetsalget.
Anmodning om afgiftsfritagelse indsendes til toldvæsenet, der vil kunne  

 meddele fritagelse i overensstemmelse med foranstående retningslinier.
Når  

 der meddeles tilladelse til afgiftsfritagelse, skal regnskab for  

 arrangementet indsendes til toldvæsenet.
 Opmærksomheden henledes på, at arrangementer, hvis omsætning ikke  

 overstiger 5.000 kr (senere forhøjet, jf. lovens § 4, stk. 1) årlig, uden  

 ansøgning er fritaget for afgift.
2. Ligesom forsikringsselskaber ved den tidligere bekendtgørelse blev  

 fritaget for at svare afgift ved afsætning af varer, som overtages i  

 forbindelse med udbetaling af erstatning, er der nu i bekendtgørelsens § 4  

 indføjet en bestemmelse om, at finansieringsringsselskaber, banker og  

 sparekasser er fritaget for at svare afgift ved afsætning af varer, som er  

 overtaget på grund af misligholdelse af kontrakter, som  

 finansieringsselskaberne mv. har finansieret.
Det er også her en betingelse,  

 at afsætningen udelukkende sker til registrerede virksomheder.
3. Bekendtgørelsens § 5 indeholder en ny bestemmelse, hvorefter bytteringe  

 for frimærker er fritaget for at svare afgift.
Det er en betingelse for  

 fritagelse, at omsætningen af frimærker udelukkende sker ved bytte, således  

 at der ikke er adgang til at få frimærker fra bytteringen mod betaling med  

 penge eller andet.
 Byttelederens vederlag må således kun udredes i form af frimærker, som  

 udtages af de mærker, som cirkulerer i ringen.
Der kan dog opkræves kontante beløb til dækning af omkostningerne ved  

 forsendelse af frimærkerne til deltagerne i bytteringen.
Ved en deltagers  

 udtræden på grund af dødsfald eller på grund af andre særlige omstændigheder  

 kan den pågældendes gæld eller tilgodehavende hos bytteringen udlignes ved  

 kontant betaling.
 Det bemærkes, at der fortsat skal svares afgift af dubletcirkulation og  

 lignende i frimærkeklubber, for så vidt der er adgang til at købe mærkerne  

 mod kontant betaling.
Endvidere skal der svares afgift af frimærkeklubbers auktioner over  

 frimærker.
Der skal dog ikke svares afgift, såfremt omsætningen ikke  

 overstiger 5.000 kr årlig.
 (Senere forhøjet til 10.000 kr, jf. lovens § 4, stk. 1).
