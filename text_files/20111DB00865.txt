Betænkning afgivet af Retsudvalget den 31. maj 2012 Betænkning over Forslag til folketingsbeslutning om ændring af reglerne for pædofilidømtes adgang til prøveløsladelse [af Peter Skaarup (DF) m.fl.] 1. Udvalgsarbejdet Beslutningsforslaget blev fremsat den 25. januar 2012 og var til 1. behandling den 29. marts 2012. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 2 spørgsmål til justitsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF og LA) indstiller beslutningsforslaget til forkastelse.
Venstres medlemmer af udvalget er enige med Dansk Folkeparti i, at man skal begrænse brugen af prøveløsladelse i forhold til personer, der er straffet for sædelighedsforbrydelser mod børn (seksuelle overgreb mod børn). Dansk Folkepartis forslag indeholder imidlertid det problem, at det fuldstændig udelukker muligheden af prøveløsladelse af personer, der er dømt for denne type forbrydelser.
Venstre ønsker som nævnt, at brugen af prøveløsladelse på dette område begrænses, men kan ikke tilslutte sig forslaget om, at prøveløsladelse ikke kan ske i visse konkrete tilfælde.
 Et mindretal i udvalget (DF og LA) indstiller beslutningsforslaget til vedtagelse uændret.
Dansk Folkepartis medlemmer af udvalget anfører, at beslutningsforslaget har til hensigt at sikre, at personer, der er idømt fængselsstraf for et seksuelt overgreb imod børn og unge under 18 år, ikke længere skal have mulighed for at opnå prøveløsladelse.
I Dansk Folkeparti mener vi, at seksuelle overgreb mod børn er en ekstrem grov seksuel krænkelse, der kan skade et barn for livet, og hvor der er risiko for, at barnet er ude af stand til at udvikle et normalt sexliv som voksen.
Faktisk er der også risiko for, at det misbrugte barn i et eller andet omfang også vil risikere at bringe sine traumer videre til sine egne børn.
Det nytter derfor ikke set med Dansk Folkepartis øjne, at pædofile sendes på udgang før tid, når de i stedet for skal have professionel behandling og samtidig mærke konsekvenserne af deres forfærdelige overgreb.
Derfor har vi fremsat dette forslag.
DF ser det som vigtigt, at man i en rum tid får mulighed for fra samfundets side at påvirke de pædofile i den rigtige retning, helst med behandling.
Forslagsstillerne indstiller således forslaget til vedtagelse uændret.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
