Fremsat den 1. marts 2000 af  

 by- og boligministeren (Jytte Andersen) Forslag til Lov om ændring af lov om leje, lov om  

 midlertidig regulering af boligforholdene og lov om leje af almene  

 boliger (Beboermaksimum) § 1 I lov om leje, jf. lovbekendtgørelse nr. 165 af 10. marts 1998, som  

 senest ændret ved § 88 i lov nr. 934 af 20. december 1999,  

 foretages følgende ændringer:
 1. I § 69 indsættes efter stk. 1 som nyt  

 stykke:
»Stk. 2. Udlejeren skal modsætte sig fremlejeforholdet,  

 hvis lejligheden vil blive beboet af flere end 2 personer pr. beboelsesrum,  

 jf. lov om midlertidig regulering af boligforholdene § 52 a,  

 stk. 1. Undlader udlejeren dette, straffes udlejeren med bøde.  

 Der kan pålægges selskaber m.v. (juridiske personer) strafansvar  

 efter reglerne i straffelovens 5. kapitel. 1.- 3. pkt. gælder alene i  

 kommuner, hvor kommunalbestyrelsen har truffet beslutning om, at lov om  

 midlertidig regulering af boligforholdene §§ 52 a-c skal  

 gælde.« Stk. 2 bliver herefter stk. 3.
 2. I § 70 indsættes efter stk. 2 som nyt  

 stykke:
»Stk. 3. Udlejeren skal modsætte sig fremlejeforholdet,  

 hvis lejligheden vil blive beboet af flere end 2 personer pr. beboelsesrum,  

 jf. lov om midlertidig regulering af boligforholdene § 52 a,  

 stk. 1. Undlader udlejeren dette, straffes udlejeren med bøde.  

 Der kan pålægges selskaber m.v. (juridiske personer) strafansvar  

 efter reglerne i straffelovens 5. kapitel. 1.- 3. pkt. gælder alene i  

 kommuner, hvor kommunalbestyrelsen har truffet beslutning om, at lov om  

 midlertidig regulering af boligforholdene §§ 52 a-c skal  

 gælde.« Stk. 3 bliver herefter stk. 4.
 3. I § 73 indsættes efter stk. 2 som nyt  

 stykke:
»Stk. 3. Udlejeren skal modsætte sig bytte, hvis  

 lejligheden efter bytning vil blive beboet af flere end 2 personer pr.  

 beboelsesrum, jf. lov om midlertidig regulering af boligforholdene § 52  

 a, stk. 1. Undlader udlejeren dette, straffes udlejeren med bøde.  

 Der kan pålægges selskaber m.v. (juridiske personer) strafansvar  

 efter reglerne i straffelovens 5. kapitel. 1.- 3. pkt. gælder alene i  

 kommuner, hvor kommunalbestyrelsen har truffet beslutning om, at lov om  

 midlertidig regulering af boligforholdene §§ 52 a-c skal  

 gælde.« Stk. 3 bliver herefter stk. 4.
§ 2 I lov om midlertidig regulering af boligforholdene, jf.  

 lovbekendtgørelse nr. 166 af 10. marts 1998, som senest ændret  

 ved lov nr. 341 af 2. juni 1999, foretages følgende  

 ændringer:
 1. I § 2, stk. 1, indsættes som andet  

 pkt.:
»Reglerne i §§ 52 a-c gælder dog kun, hvor  

 kommunalbestyrelsen har truffet beslutning om, at de skal gælde.  

 Kommunalbestyrelsen angiver virkningstidspunktet for beslutningen.« 2. I § 2, stk. 2, indsættes efter 1. pkt.:
»§§ 52 a-c kan dog kun sættes i kraft samlet.  

 Kommunalbestyrelsen angiver virkningstidspunktet for beslutningen.« 3. Efter § 52 indsættes:
»§ 52 a.
Et lejemål må ikke udlejes til eller  

 bebos af flere end 2 personer pr. beboelsesrum (beboermaksimum). Dette  

 gælder dog ikke ved forøgelse af lejerens husstand i  

 lejeperioden, hvis husstandsforøgelsen skyldes lejerens børn,  

 ægtefælle eller samlever eller disses børn, eller  

 kommunalbestyrelsen har givet tilladelse efter § 52 b, stk. 1. Ved  

 et lejemål forstås såvel en lejlighed som et  

 enkeltværelse.
Stk. 2. Lejeren har ved lejeaftalens indgåelse pligt til  

 at oplyse udlejeren om husstandens størrelse.
Lejeren har endvidere  

 pligt til at meddele udlejeren, når lejerens husstand i lejeperioden  

 forøges, således at det samlede antal personer, der bor i  

 lejemålet, overstiger 2 personer pr. beboelsesrum, uden at  

 husstandsforøgelsen skyldes lejerens børn, lejerens  

 ægtefælle eller samlever eller disses børn.
 Stk. 3. Bliver udlejeren bekendt med, at der bor for mange  

 personer i lejemålet, jf. stk. 1, skal udlejeren anmelde dette til  

 kommunalbestyrelsen.
§ 52 b.
Kommunalbestyrelsen kan tillade, at det samlede antal  

 personer, der bor i lejemålet, overstiger 2 personer pr. beboelsesrum,  

 hvis 1)	husstandsforøgelsen skyldes syge eller gamle,  

 plejekrævende slægtninge, 2)	andre tvingende sociale hensyn efter kommunalbestyrelsens konkrete  

 vurdering taler herfor, eller 3)	boligen er af en sådan størrelse, at der efter  

 husstandsforøgelsen vil være et areal på 20m² eller mere  

 pr. person.
 Stk. 2. Kommunalbestyrelsen skal så vidt muligt  

 træffe afgørelse senest 1 uge efter modtagelse af lejerens  

 ansøgning om tilladelse efter stk. 1. Kommunalbestyrelsens  

 afgørelse kan ikke påklages til anden administrativ  

 myndighed.
Stk. 3. Kommunalbestyrelsen fører tilsyn med, hvor  

 mange personer der er tilmeldt folkeregisteret på den  

 pågældende adresse, og om beboermaksimum overskrides, jf.  

 § 52 a, stk. 1. Overskrides beboermaksimum, skal  

 kommunalbestyrelsen sende et påkrav til lejeren om, at lejeforholdet  

 vil blive ophævet, hvis overskridelsen af beboermaksimum ikke bringes  

 til ophør senest 4 uger efter, at påkravet er kommet frem til  

 lejeren.
Indeholder påkravet ikke disse oplysninger samt oplysning om  

 lejerens mulighed for at søge om tilladelse til overskridelse af  

 beboermaksimum efter stk. 1, er det ugyldigt.
Skyldes overskridelsen af  

 beboermaksimum i en lejlighed, antallet af beboere i et fremlejeforhold i  

 henhold til § 69 i lov om leje eller § 64 i lov om leje af almene boliger,  

 kan kommunalbestyrelsen forlænge den i 2. pkt. nævnte frist.
Stk. 4. Bringes overskridelsen ikke til ophør inden den  

 i stk. 3 nævnte frist, skal kommunalbestyrelsen ophæve  

 lejeaftalen uden ugrundet ophold.
Ophævelsen sker ved skriftlig  

 meddelelse til lejeren.
Lejelovens §§ 94 og 95 og lov om leje af almene  

 boliger §§ 91 og 92 finder tilsvarende anvendelse.
Stk. 5. Udlejeren kan i et fremlejeforhold i henhold til  

 § 69 i lov om leje eller § 64 i lov om leje af almene boliger hæve  

 lejeaftalen, når lejerens husstand forøges, således at det  

 samlede antal personer, der bor i lejligheden overskrider beboermaksimum, jf.  

 § 52 a, stk. 1, og lejeren trods udlejerens påkrav undlader at bringe  

 overskridelsen til ophør.
Stk. 4, 2. og 3. pkt. finder tilsvarende  

 anvendelse.
§ 52 c.
Kommunalbestyrelsen kan som led i sin  

 tilsynsforpligtelse, jf. § 52 b, stk. 3, samkøre Det  

 Fælleskommunale Persondatasystem med Bygnings- og Boligregisteret (BBR)  

 med det formål at tilvejebringe oplysning om, hvorvidt § 52 a,  

 stk. 1, om beboermaksimum er overholdt.
Samkøringen kan ske som  

 led i behandlingen af en enkelt sag eller som led i en generel søgning  

 til brug for kontrol heraf.« 4. I § 53 indsættes efter stk. 2 som nyt  

 stykke:
 »Stk. 3. Med bøde straffes den udlejer:
1)	som i strid med reglerne i § 52 a, stk. 1, udlejer en  

 bolig, således at lejemålet bliver beboet af flere end 2 personer  

 pr. beboelsesrum, 2)	som er bekendt med, at der sker overtrædelse af § 52 a,  

 stk.1, uden at anmelde overtrædelsen til kommunalbestyrelsen, jf.  

 § 52 a, stk. 3.« Stk. 3 bliver herefter stk. 4.
§ 3 I lov om leje af almene boliger, jf. lovbekendtgørelse nr. 91 af  

 11. februar 1999, foretages følgende ændringer:
 1. I § 64 indsættes efter stk. 1:
»Stk. 2. Udlejeren skal modsætte sig fremlejeforholdet,  

 hvis lejligheden vil blive beboet af flere end 2 personer pr. beboelsesrum,  

 jf. lov om midlertidig regulering af boligforholdene § 52 a,  

 stk. 1. Undlader udlejeren dette, straffes udlejeren med bøde.  

 Der kan pålægges selskaber m.v. (juridiske personer) strafansvar  

 efter reglerne i straffelovens 5. kapitel. 1.- 3. pkt. gælder alene i  

 kommuner, hvor kommunalbestyrelsen har truffet beslutning om, at lov om  

 midlertidig regulering af boligforholdene §§ 52 a-c skal  

 gælde.« 2. I § 65 indsættes efter stk. 2 som nyt  

 stykke:
»Stk. 3. Udlejeren skal modsætte sig fremlejeforholdet,  

 hvis lejligheden vil blive beboet af flere end 2 personer pr. beboelsesrum,  

 jf. lov om midlertidig regulering af boligforholdene § 52 a,  

 stk. 1. Undlader udlejeren dette, kan udlejeren straffes med  

 bøde.
Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel. 1.- 3. pkt.  

 gælder alene i kommuner, hvor kommunalbestyrelsen har truffet  

 beslutning om, at lov om midlertidig regulering af boligforholdene §§ 52  

 a-c skal gælde.« Stk. 3-5 bliver herefter stk. 4-6.
 3. I § 69 indsættes efter stk. 2 som nyt  

 stykke:
»Stk. 3. Udlejeren skal modsætte sig bytte, hvis  

 lejligheden efter bytning vil blive beboet af flere end 2 personer pr.  

 beboelsesrum, jf. lov om midlertidig regulering af boligforholdene § 52  

 a, stk. 1. Undlader udlejeren dette, kan udlejeren straffes med  

 bøde.
Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel. 1.- 3. pkt.  

 gælder alene i kommuner, hvor kommunalbestyrelsen har truffet  

 beslutning om, at lov om midlertidig regulering af boligforholdene §§ 52  

 a-c skal gælde.« Stk. 3-5 bliver herefter stk. 4-6.
§ 4 Stk. 1. Loven træder i kraft dagen efter  

 bekendtgørelsen i Lovtidende.
 Stk. 2. Loven har virkning for indgåelse af lejeaftaler  

 og for forøgelse af husstanden efter det tidspunkt, som  

 kommunalbestyrelsen i sin beslutning i henhold til lov om midlertidig  

 regulering af boligforholdene § 2, stk. 1 og 2, som affattet ved  

 denne lovs § 2, nr. 1 og 2, har angivet som virkningstidspunktet.
 Stk. 3. Loven har dog ikke virkning for forøgelse af  

 husstande, hvor beboermaksimum var overskredet inden kommunalbestyrelsens  

 beslutning i henhold til stk. 2.
Bemærkninger til lovforslaget Almindelige bemærkninger Lovforslaget indgår i regeringens samlede  

 handlingsplan for bedre integration og er en del af en samlet vifte af  

 redskaber i by- og boligpolitikken, som kommunerne kan anvende til  

 løsning af by- og boligsociale problemer bl.a. med henblik på at  

 forbedre forholdene i socialt belastede områder og undgå sociale  

 ghettoer.
Det foreslås at fastsætte en overgrænse  

 for beboertætheden i udlejningsboliger.
Formålet med forslaget om  

 indførelse af en sådan overgrænse er at modvirke  

 overbefolkningstendenser i udlejningsbyggeriet med de deraf følgende  

 gener for de omkringboende samt en uønsket nedslidning af boligmassen.  

 Forslaget medvirker derigennem til at sikre boliger, der giver det enkelte  

 menneske sunde rammer for livsudfoldelse.
Det foreslås således, at en bolig ikke  

 må lejes ud til flere end 2 personer pr. beboelsesrum.
I lejeperioden  

 må husstanden ikke forøges, så dette beboermaksimum  

 overskrides, bortset fra i de tilfælde, hvor husstanden forøges  

 med lejerens børn, ægtefælle/samlever eller disses  

 børn.
Det er naturligvis ikke med forslaget hensigten at hindre, at  

 lejeren lader en slægtning, der er syg eller har brug for omsorg,  

 flytte ind hos sig.
Derfor giver forslaget mulighed for at få  

 dispensation fra beboermaksimumreglen i visse tilfælde, f.eks. hvis  

 husstandsforøgelsen skyldes syge eller gamle, plejekrævende  

 slægtninge.
 Forslaget omfatter alle lejeboliger såvel i det  

 private udlejningsbyggeri som i det offentligt støttede byggeri.  

 Forslaget omfatter også enkeltværelser.
 Forslagets udgangspunkt er, at der er tale om en generel  

 ordning, det vil sige, at der indføres en bestemmelse om  

 beboermaksimum ved al udlejning af lejeboliger til helårsbeboelse.  

 Reglerne skal således gælde både ved almindelig udlejning,  

 ved opfyldelse af kommunernes boligsociale forpligtelse til at anvise boliger  

 og ved anvisning efter lov om integration.
Da der formentlig vil være kommuner, hvor der ikke  

 synes behov for de foreslåede regler, foreslås det, at den  

 enkelte kommunalbestyrelse på grundlag af de lokale forhold og behov  

 træffer beslutning om, hvorvidt reglerne skal gælde i kommunen.  

 Reglerne finder dermed først anvendelse, når kommunalbestyrelsen  

 har besluttet det.
Når der er truffet beslutning om, at reglerne skal  

 gælde i kommunen, skal reglerne håndhæves over for alle  

 beboelseslejere.
Høring Følgende parter er hørt: Ejendomsforeningen  

 Danmark, Jydske Grundejerforeninger, Lejernes Landsorganisation, Danmarks  

 Lejerforeninger, Administratorforeningen, Advokatrådet, Den Danske  

 Dommerforening, Præsidenten for Østre Landsret,  

 Præsidenten for Vestre Landsret, Socialministeriet,  

 Indenrigsministeriet, Kommunernes Landsforening, Amtsrådsforeningen,  

 Københavns Kommune, Frederiksberg Kommune, Registertilsynet, Kort- og  

 Matrikelstyrelsen, Boligselskabernes Landsforening, Nævnet for Etnisk  

 Ligestilling og Det Danske Center for Menneskerettigheder.
Økonomiske og administrative konsekvenser for det  

 offentlige En opgørelse foretaget af Danmarks Statistik viser,  

 at der på landsplan er knap 3.000 husstande i udlejningsboliger, der  

 overskrider den foreslåede overgrænse på 2 personer pr.  

 beboelsesrum.
Hvis de foreslåede regler havde været  

 gældende på tidspunktet for lejeaftalens indgåelse, ville  

 de maksimalt have berørt dette antal husstande.
I praksis vil det  

 berørte antal imidlertid ligge på et lavere niveau.
For en  

 væsentlig del af husstandene skyldes overskridelsen lejerens  

 børn, ægtefælle eller samlever eller disses børn,  

 således at forholdet ikke ville kunne medføre ophævelse af  

 lejeaftalen.
Det skønnes endvidere, at 5-10 pct. af de nævnte  

 husstande ville kunne opnå dispensation som følge af, at arealet  

 pr. person udgør mere end 20 m2.
 Forslaget om at indføre en overgrænse for  

 beboertætheden i udlejningsboliger vurderes ikke at have  

 økonomiske og administrative konsekvenser for staten.
 Da det efter forslaget er frivilligt for den enkelte  

 kommune, om den vil indføre en overgrænse for  

 beboertætheden i udlejningsboliger i kommunen, vil forslaget kun have  

 konsekvenser for de kommuner, der træffer beslutning om at lade  

 reglerne gælde i kommunen.
 For de kommuner, der træffer beslutning om, at de  

 foreslåede regler skal gælde i kommunen, vil der være en  

 vis administrativ merbelastning i forbindelse med håndhævelse af  

 reglerne og behandling af dispensationsansøgninger.
 De kommunaløkonomiske konsekvenser skal forhandles  

 med de kommunale parter.
Erhvervsmæssige konsekvenser Da det efter forslaget er kommunen, der varetager  

 kontrollen med reglernes overholdelse og ophævelse af lejeaftaler i  

 tilfælde, hvor den fastsatte overgrænse for beboertætheden  

 overskrides, vil forslaget ikke medføre en nævneværdig  

 merbelastning for udlejerne.
Udlejerne opnår en besparelse på  

 vedligeholdelsesudgifterne som følge af et mindre slid på  

 boligerne.
Det må endvidere antages, at forslaget vil medføre en  

 vis reduktion i antallet af klager over gener fra naboer.
Herudover vurderes  

 lovforslaget ikke at have nævneværdige erhvervsmæssige  

 konsekvenser.
Miljømæssige konsekvenser Forslaget vurderes ikke at have konsekvenser for  

 miljøet.
Administrative konsekvenser for borgerne Forslaget har ikke administrative konsekvenser for  

 borgerne.
Forholdet til EU-retten Forslaget indeholder ingen EU-retlige aspekter.
Samlet vurdering af lovforslaget Positive konsekvenser/ mindreudgifter Negative konsekvenser/ merudgifter Økonomiske konsekvenser for stat, kommuner og  

 amtskommuner Ingen Ingen nævneværdige konsekvenser Administrative konsekvenser for stat, kommuner og  

 amtskommuner Ingen Mindre merbelastning for kommunerne i forbindelse med kontrol  

 og behandling af dispensationsansøgninger Økonomiske konsekvenser for erhvervslivet Mindre nedslidning af boligerne Ingen Administrative konsekvenser for erhvervslivet Ingen Ingen nævneværdige konsekvenser Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Forslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Til nr. 1 - 3 Efter den gældende lovgivning er der ikke regler  

 for, hvor mange personer, der må bo i en lejebolig.
Der gælder  

 den hovedregel, at lejeren ikke uden udlejerens samtykke må overlade  

 brugen af det lejede eller nogen del deraf til andre end medlemmer af sin  

 husstand (lejelovens § 26, stk. 2). Undtaget herfra er de  

 tilfælde, hvor lejeren har en ret til fremleje eller bytte.
Der er ikke lovbestemmelser om begrænsninger i  

 husstandens størrelse under lejemålets beståen.
Lejeren  

 afgør således selv, hvem der skal optages i husstanden, hvad  

 enten der er tale om slægtninge, venner eller en samlever.
Det  

 gælder endvidere, at lejeren ikke uden udlejerens samtykke må  

 bruge det lejede til andet formål end aftalt.
Som det fremgår af de almindelige  

 bemærkninger, er det af boligsociale grunde fundet  

 hensigtsmæssigt at indføre en overgrænse for, hvor mange  

 personer, der må bo i en lejebolig.
Det foreslås derfor, at der  

 som hovedregel må bo højst 2 personer pr. beboelsesrum i en  

 lejebolig.
Det foreslås, at dette beboermaksimum skal gælde  

 både på udlejningstidspunktet og i lejeperioden.
Reglen  

 indebærer derfor, at udlejeren ikke må leje en bolig ud,  

 således at boligen bliver beboet af flere end 2 personer pr.  

 beboelsesrum.
Der henvises til forslagets § 2, nr. 3.
Som følge af den foreslåede regel om  

 beboermaksimum i lejeboliger foreslås det, at fremleje heller ikke kan  

 ske, hvis der fremlejes til så mange personer, at lejligheden vil blive  

 beboet af flere end 2 personer pr. beboelsesrum.
Dette gælder  

 både fremleje af en del af en beboelseslejlighed efter lejelovens  

 § 69 og fremleje af hele lejligheden efter lejelovens § 70.  

 Udlejeren skal i sådanne tilfælde modsætte sig, at fremleje  

 finder sted.
Ligeledes foreslås, at et bytte ikke skal kunne  

 gennemføres, hvis lejligheden efter bytningen vil blive beboet af  

 flere end 2 personer pr. beboelsesrum.
Udlejeren skal i sådanne  

 tilfælde modsætte sig, at bytte finder sted.
Undlader udlejeren at modsætte sig fremleje og  

 bytte, kan udlejeren efter forslaget straffes med bøde.
Hvis udlejeren  

 er et selskab, kan der pålægges strafansvar efter reglerne i  

 straffelovens kapitel 5. Af hensyn til at undgå et eventuelt  

 efterfølgende strafansvar vil det være hensigtsmæssigt, at  

 udlejeren sikrer sig, at lejerens oplysninger om, hvor mange personer, der  

 vil bo i lejemålet, fremgår af lejekontrakten eller på  

 anden måde kan dokumenteres efterfølgende.
 Udlejeren har kun pligt til at modsætte sig fremleje  

 og bytte, hvis lejemålet er beliggende i en kommune, hvor  

 kommunalbestyrelsen har truffet beslutning om, at boligreguleringsloven  

 §§ 52 a-c skal gælde.
Til § 2 Til nr. 1 Det fremgår af den gældende bestemmelse i  

 boligreguleringslovens § 2, at lovens kapitel VII om benyttelse af  

 boliger gælder i de kommuner, hvor kapitel II-V er gældende.  

 Ifølge den gældende bestemmelse i § 2, stk. 2, kan den  

 enkelte kommunalbestyrelse - i de kommuner, hvor kapitel II-V ikke er  

 gældende - træffe beslutning om, at enkelte eller samtlige regler  

 i kapitel VII skal gælde.
Træffer kommunalbestyrelsen beslutning  

 om, at kapitel VII skal gælde helt eller delvist, gælder  

 beslutningen både for privat og for offentligt støttet byggeri.  

 Beslutningen skal træffes under hensyn til boligforholdene i  

 kommunen.
 Det foreslås, at de nye regler i §§ 52 a-c  

 alene skal gælde i de kommuner, hvor kommunalbestyrelsen har truffet  

 beslutning om, at de skal gælde.
Begrundelsen herfor er, at der formentlig vil være  

 kommuner, hvor der ikke synes behov for de foreslåede regler.
Det  

 foreslås derfor, at den enkelte kommunalbestyrelse på grundlag af  

 de lokale forhold og behov træffer beslutning om, hvorvidt reglerne  

 skal gælde.
Det bemærkes, at kommunalbestyrelsen efter forslaget  

 alene har mulighed for at sætte §§ 52 a-c i kraft samlet.
 Beslutningen omfatter kommunen som helhed.  

 Kommunalbestyrelsen skal overholde bestemmelsen om bekendtgørelse i  

 boligreguleringslovens § 3 og skal angive, hvornår beslutningen  

 har virkning fra.
Til nr. 2 Det præciseres, at kommunalbestyrelsen kun kan  

 sætte de nye regler i §§ 52 a-c i kraft samlet, jf. også  

 bemærkningerne til § 2, nr. 1.
Til nr. 3 Det foreslås, at der i boligreguleringslovens  

 kapitel VII om benyttelse af boliger som §§ 52 a og 52 b indsættes  

 nye bestemmelser om beboermaksimum.
Endvidere foreslås indsat § 52  

 c om samkøring af registre.
Det foreslås således i § 52 a,  

 stk. 1, at et lejemål ikke må udlejes til eller beboes af  

 flere end 2 personer pr. beboelsesrum.
En person bor på det sted, hvor  

 personen regelmæssigt sover og har sine ejendele, og personen er i  

 henhold til folkeregisterlovgivningen forpligtet til at tilmelde sig der.
Ved et lejemål forstås såvel en  

 beboelseslejlighed som et enkeltværelse.
Det vil sige såvel  

 separate, som enkeltværelser, som er en del af udlejerens  

 beboelseslejlighed.
Begrebet udleje omfatter også fremleje, hvilket vil  

 sige, at en fremlejegiver også er omfattet af forbudet mod at leje ud i  

 strid med beboermaksimum og kan straffes for at overtræde forbudet.
Det  

 gælder såvel ved fremleje af beboelseslejligheder som  

 enkeltværelser.
 Efter § 1, nr. 1 og 2, skal udlejeren modsætte sig  

 fremleje i strid med beboermaksimum, og kan straffes for at undlade  

 dette.
 Ved opgørelse af antallet af beboelsesrum  

 lægges de oplysninger til grund, der fremgår af Bygnings- og  

 Boligregisteret (BBR).
 Det foreslås som en undtagelse fra ovennævnte  

 hovedregel, at forøgelse af husstanden i lejeperioden, der skyldes  

 lejerens børn, ægtefælle eller samlever eller disses  

 børn, ikke anses som overskridelse af beboermaksimum.
 Hensigten med det foreslåede § 52 a, stk. 1, er  

 at indføre en regel, hvorefter det ikke er tilladt at leje en bolig  

 ud, hvis boligen vil blive beboet af flere end 2 personer pr. beboelsesrum.  

 Reglen indebærer, at det i udlejningssituationen er uden betydning,  

 hvordan husstandens sammensætning er, det vil sige, hvilke relationer  

 de kommende husstandsmedlemmer har til lejeren af boligen, idet reglen om  

 højst 2 personer pr. beboelsesrum altid er den absolutte  

 overgrænse.
Undtagelsen i 2. pkt. skal sikre, at lejeren ikke  

 forhindres i at forøge husstanden i lejeperioden med børn,  

 ægtefælle, samlever samt disses børn.
Denne  

 afgrænsning betyder f.eks., at lejerens børnebørn samt  

 børns ægtefælle/samlever ikke omfattes af undtagelsen.
Det  

 bemærkes, at det med udtrykket samlever er hensigten at ligestille en  

 person, der lever i et ægteskabslignende forhold med lejeren, med en  

 ægtefælle.
Det bemærkes endvidere, at der ikke  

 foreslås fastsat en aldersgrænse for, hvornår der er tale  

 om børn.
Ved børn forstås også adoptivbørn.  

 Adgangen til at forøge husstanden gælder kun for den, der er  

 lejer i henhold til lejeaftalen.
I visse tilfælde kan kommunalbestyrelsen give  

 tilladelse efter § 52 b, stk. 1, til at husstanden forøges,  

 selv om dette indebærer, at beboermaksimum overskrides.
Der henvises  

 til de neden for anførte bemærkninger til § 52 b.
I stk. 2 foreslås det, at lejeren ved  

 lejeaftalens indgåelse får en pligt til at oplyse udlejeren om  

 husstandens størrelse, det vil sige, hvor mange der skal bo i  

 lejligheden.
Udlejeren kan herved sikre sig, at boligen ikke vil blive beboet  

 af flere end 2 personer pr. beboelsesrum.
Af hensyn til at undgå et  

 eventuelt efterfølgende strafansvar vil det være  

 hensigtsmæssigt, at udlejeren sikrer sig, at lejerens oplysninger om,  

 hvor mange personer der vil bo i lejemålet, fremgår af  

 lejekontrakten.
Lejeren får endvidere med bestemmelsen pligt til at  

 meddele udlejeren, når lejerens husstand forøges i løbet  

 af lejeperioden, således at det samlede antal personer, der bor i  

 lejemålet, overstiger 2 personer pr. beboelsesrum.
Lejeren skal dog  

 ikke oplyse om husstandsforøgelse, der skyldes, at lejeren har  

 fået flere børn, eller at husstanden er blevet forøget  

 med lejerens ægtefælle eller samlever eller disses  

 børn.
I stk. 3 beskrives hvad udlejeren skal gøre,  

 hvis udlejeren bliver bekendt med, at der bor for mange personer i et  

 lejemål.
Udlejeren må anses for at være bekendt med  

 overtrædelsen, når udlejeren har en mere sikker viden herom.  

 Dette kan f.eks. være tilfældet, hvis udlejeren selv bor i  

 ejendommen eller får besked om overtrædelsen af viceværten.  

 Er der tale om beboerklager, vil det bero på udlejerens konkrete  

 vurdering, om klagen er tilstrækkeligt underbygget.
Udlejeren skal,  

 når denne bliver bekendt med en overskridelse af beboermaksimun,  

 anmelde til kommunalbestyrelsen, at der bor for mange personer i  

 lejemålet.
Det bemærkes endelig, at udlejeren efter forslaget i  

 intet tilfælde er forpligtet til at foretage selvstændige  

 undersøgelser af, om beboermaksimum er overskredet.
 Der er visse situationer, hvor det ville være  

 urimeligt at håndhæve hovedreglen, hvorefter der maksimalt  

 må bo 2 personer pr. beboelsesrum.
 I § 52 b, stk. 1, foreslås derfor, at  

 kommunalbestyrelsen i visse tilfælde kan dispensere fra reglen om  

 beboermaksimum i § 52 a, stk. 1. Det er hensigten med bestemmelsen,  

 at kommunalbestyrelsen skal meddele tilladelsen efter § 52 b,  

 stk. 1, i tilfælde, hvor kommunalbestyrelsen efter en konkret  

 vurdering finder, at der er tale om et af de tre tilfælde, der er  

 beskrevet i bestemmelsen.
Det foreslås således, at kommunalbestyrelsen  

 tillader, at det samlede antal personer, der bor i lejemålet,  

 overstiger 2 personer pr. beboelsesrum, hvis husstandsforøgelsen  

 skyldes syge eller gamle, plejekrævende slægtninge.
Det er  

 hensigten hermed, at beslutningen om beboermaksimum ikke skal afskære  

 muligheden for, at lejeren lader en slægtning, der enten er syg eller  

 er gammel og har brug for hjælp eller omsorg, flytte ind hos sig.
Ved vurderingen af, om der skal dispenseres fra  

 beboermaksimum, kan kommunalbestyrelsen lægge vægt på, om  

 slægtningenes omsorgsbehov bedst tilgodeses hos lejeren.  

 Kommunalbestyrelsen kan herunder lægge vægt på, om  

 boligforholdene efter modtagelse af den syge eller gamle, plejekrævende  

 slægtning muliggør, at der, eventuelt med bistand fra det  

 offentlige, kan ydes bistand på en forsvarlig måde.
Derimod kan  

 kommunalbestyrelsen ikke afslå at dispensere under henvisning til  

 beboersammensætningen i boligområdet.
Det foreslås videre, at kommunalbestyrelsen kan  

 meddele tilladelse til, at det samlede antal personer, der bor i  

 lejemålet, overstiger 2 personer pr. beboelsesrum i tilfælde,  

 hvor tvingende sociale hensyn efter kommunalbestyrelsens konkrete vurdering  

 taler for det.
En sådan situation kan f.eks. forekomme, hvor en  

 dispensation er påkrævet for, at husstanden kan modtage et barn  

 til en afdød slægtning i pleje.
Det bemærkes i tilslutning  

 hertil, at de sædvanlige betingelser for modtagelse af børn i  

 døgnpleje, jf. servicelovens bestemmelser herom, skal være  

 opfyldte.
Endelig foreslås det, at kommunalbestyrelsen giver  

 tilladelse til overskridelse af beboermaksimum, hvis boligen er af en  

 sådan størrelse, at der efter husstandsforøgelsen vil  

 være et areal på 20m² eller mere pr. person.
Dette  

 indebærer, at f.eks. en 2 rums lejlighed vil kunne blive beboet af  

 flere end 4 personer, hvis lejligheden er så stor, at der vil  

 være mindst 20m² pr. person, selv om der flytter en ekstra person eller  

 eventuelt flere ind i lejligheden.
Det forudsættes, at  

 kommunalbestyrelsen som udgangspunkt meddeler dispensation, hvis betingelsen  

 er opfyldt.
Kommunalbestyrelsen kan dog undlade at dispensere, hvis boligen  

 efter en konkret vurdering ikke er velegnet for flere personer, end det antal  

 der følger af beboermaksimum.
 Ved opgørelse af arealet i boligen lægges de  

 oplysninger til grund, der fremgår af Bygnings- og Boligregisteret  

 (BBR).
I stk. 2 foreslås indsat en kort frist på  

 1 uge, som kommunalbestyrelsen så vidt muligt skal overholde ved  

 stillingtagen til, om der skal gives tilladelse til overskridelse af  

 beboermaksimum.
Begrundelsen herfor er, at det af hensyn til reglernes  

 håndhævelse er væsentligt hurtigt at få afklaret, om  

 der er grundlag for iværksættelse af ophævelsesprocedure  

 over for lejeren, når 4-ugers fristen er udløbet.
Det er ikke  

 hensigten, at lejeforholdet skal kunne ophæves, sålænge  

 kommunalbestyrelsen er ved at behandle en dispensationsansøgning fra  

 lejeren.
Desuden foreslås det, at kommunalbestyrelsens  

 afgørelser efter stk. 1 ikke skal kunne påklages til anden  

 administrativ myndighed.
Spørgsmål i forbindelse med  

 kommunalbestyrelsens afgørelse efter stk. 1 kan dog indbringes  

 for tilsynsrådet og Folketingets Ombudsmand.
I stk. 3 foreslås det, at kommunalbestyrelsen  

 skal føre tilsyn med reglernes overholdelse.
Kommunalbestyrelsen skal  

 altså påse, at beboermaksimum hverken er overskredet i det  

 primære lejeforhold eller i fremlejeforholdet.
Denne  

 tilsynsforpligtelse indebærer, at kommunalbestyrelsen løbende  

 må føre tilsyn med, hvor mange personer der er tilmeldt  

 folkeregisteret på den pågældende adresse, og om  

 beboermaksimum overskrides.
Endvidere må kommunalbestyrelsen, på  

 det tidspunkt hvor beboermaksimum træder i kraft, skaffe sig viden om,  

 hvilke husstande som på dette tidspunkt overskrider beboermaksimum.  

 Endelig skal kommunalbestyrelsen følge op på anmeldelser fra  

 udlejeren efter § 52 a, stk. 3, om overskridelser af  

 beboermaksimum.
Herudover fører kommunalbestyrelsen det  

 sædvanlige tilsyn med driften i støttet byggeri.
Ifølge  

 hovedreglen i § 52 a, stk. 1, anses beboermaksimum ikke for  

 overskredet, hvis lejeren forøger sin husstand med børn,  

 ægtefælle eller samlever eller disses børn.
Som ovenfor  

 nævnt er det med udtrykket samlever hensigten at ligestille en person,  

 der lever i et ægteskabslignende forhold med lejeren, med en  

 ægtefælle, men det er i øvrigt ikke hensigten, at  

 kommunalbestyrelsen skal føre tilsyn med karakteren af dette samliv.  

 Kommunens kontrolforpligtelse er således begrænset til at  

 føre tilsyn via et dertil oprettet register, jf. nedenfor.
Det foreslås i stk. 3 at pålægge  

 kommunalbestyrelsen en pligt til at håndhæve reglen om  

 beboermaksimum over for lejeren.
Det påhviler kommunalbestyrelsen at  

 holde udlejeren løbende orienteret herom.
Det foreslås, at  

 kommunalbestyrelsen skal sende et påkrav til lejeren om, at  

 lejeforholdet vil blive ophævet, hvis overskridelsen af beboermaksimum  

 ikke bringes til ophør senest 4 uger efter, at påkravet er  

 kommet frem til lejeren.
Er kommunalbestyrelsen ikke bekendt med, hvem der er  

 lejeren, må påkravet sendes til alle beboere i lejemålet.  

 Hvis en del af en lejlighed er fremlejet, er der tale om to (eller flere)  

 lejemål, det vil sige såvel det primære oprindelige  

 lejemål, som det lejemål, som er opstået ved  

 fremlejeaftalen.
Påkrav fra kommunalbestyrelsen skal indeholde  

 oplysning om muligheden for at ophæve, om 4-ugers fristen for at  

 lovliggøre forholdene, og om lejerens mulighed for at søge om  

 tilladelse til overskridelse af beboermaksimum efter § 52 b, stk. 1.  

 Indeholder påkravet ikke disse oplysninger, er det ugyldigt.
I de særlige tilfælde, hvor  

 kommunalbestyrelsen efterfølgende bliver bekendt med, at  

 overskridelsen af beboermaksimum i en lejlighed ikke skyldes forholdene i det  

 primære lejeforhold, men forholdene i fremlejeforholdet, kan  

 kommunalbestyrelsen efter forslaget forlænge 4 ugers fristen for  

 lovliggørelse af forholdene.
Fristen kan efter kommunalbestyrelsens  

 skøn forlænges, så udlejeren har mulighed for at  

 lovliggøre forholdene eventuelt ved at ophæve fremlejeaftalen,  

 jf. forslagets § 2, nr. 3.
Bringes overskridelsen ikke til ophør inden  

 fristens udløb, skal kommunalbestyrelsen ophæve lejeaftalen uden  

 ugrundet ophold.
Begrundelsen herfor er, at det er opfattelsen, at reglerne,  

 hvis de skal håndhæves, bør sanktioneres med  

 ophævelse i forhold til lejeren.
Det indebærer, at alle personer  

 i det lejede skal fraflytte lejemålet.
Ophævelsen sker ved  

 skriftlig meddelelse til lejeren.
Ved ophævelsen finder reglerne i  

 lejelovens §§ 94 og 95, henholdsvis almen lejelovs §§ 91 og 92,  

 tilsvarende anvendelse.
Det vil sige, at kommunalbestyrelsen ikke kan  

 hæve, hvis det forhold, der lægges lejeren til last,  

 skønnes at være af uvæsentlig betydning.
Det  

 bemærkes, at der ved vurderingen af, om en overskridelse af  

 bestemmelsen om beboermaksimum er væsentlig, ikke kan lægges  

 vægt på antallet af personer, der bor i lejemålet ud over  

 beboermaksimum, idet det er hensigten, at enhver overskridelse af den  

 tilladte grænse på 2 personer pr. beboelsesrum i § 52 a,  

 stk. 1, skal føre til ophævelse under forudsætning  

 af, at forholdet ikke er omfattet af undtagelserne i § 52 a,  

 stk. 1, eller kommunalbestyrelsen har meddelt tilladelse efter § 52  

 b, stk. 1.
 Ved væsentlighedsvurderingen kan der lægges  

 vægt på andre forhold, såsom hvor længe  

 overskridelsen af bestemmelsen om beboermaksimum har fundet sted.  

 Såfremt overskridelsen er af en midlertidig og kortvarig karakter, vil  

 dette efter omstændighederne kunne tale for, at overskridelsen er af  

 uvæsentlig betydning, og kommunalbestyrelsen dermed ikke kan hæve  

 lejeaftalen.
Kommunalbestyrelsen kan heller ikke ophæve  

 lejeforholdet, hvis overskridelsen er bragt til ophør, inden  

 ophævelsen sker.
Derimod har det ingen betydning for  

 gennemførelsen af ophævelsen, om overskridelsen bringes til  

 ophør, efter at lejeforholdet er ophævet.
Det betyder, at det er  

 hensigten med forslaget, at en ophævelse skal gennemføres.
Det er heller ikke hensigten, at ophævelse skal  

 kunne ske, hvis lejeren har ansøgt kommunalbestyrelsen om tilladelse  

 efter stk. 1, uden at der er truffet afgørelse herom.
Der  

 henvises til § 52 b, stk. 2, hvoraf det fremgår, at  

 kommunalbestyrelsen så vidt muligt skal træffe afgørelse  

 senest 1 uge efter modtagelsen af lejerens ansøgning.
Kommunalbestyrelsens tilsynsforpligtelse omfatter  

 også tilsyn med, om lejeren efter ophævelsen fraflytter det  

 lejede.
Sker dette ikke, skal kommunalbestyrelsen gennemføre en  

 ophævelsessag for fogedret og eventuelt boligret.
Kommunalbestyrelsens  

 pligt til at gennemføre ophævelsessagen for højere  

 retsinstanser forudsætter, at sagen er af principiel karakter.
Kommunalbestyrelsens sager om ophævelse m.v. efter  

 de foreslåede regler har karakter af afgørelsessager i  

 forvaltningslovens forstand i relation til udlejeren.
Udlejeren har derfor de  

 beføjelser, der følger af denne lov, herunder ret til  

 partshøring, jf. forvaltningslovens § 19.
Stk. 5 finder anvendelse ved fremleje af værelser i  

 henhold til lejelovens § 69 eller almen lejelov § 64. Såfremt en  

 overskridelse af beboermaksimum i fremlejeforholdet indebærer, at  

 beboermaksimum bliver overskredet for hele lejligheden, gives der den lejer,  

 som samtidig er udlejer i fremlejeforholdet, en mulighed for at ophæve  

 lejeaftalen i fremlejeforholdet, og dermed lovliggøre forholdene i  

 lejligheden.
Sørger udlejeren i fremlejeforholdet ikke for at  

 lovliggøre forholdene i lejligheden gennem påkrav og eventuel  

 ophævelse inden for den af kommunalbestyrelsen fastsatte frist, skal  

 kommunalbestyrelsen ophæve det primære lejeforhold.
 Som nævnt ovenfor foreslås det i § 52 b,  

 stk. 3, at kommunalbestyrelsen løbende skal føre tilsyn  

 med, om reglen i § 52 a, stk. 1, om beboermaksimum er overholdt.  

 Denne tilsynsforpligtelse medfører et behov for samkøring af  

 oplysninger i Bygnings- og Boligregisteret (BBR) og Det Fælleskommunale  

 Persondatasystem med henblik på at få oplyst, hvor mange  

 beboelsesrum der er i et lejemål, hvor mange personer der er tilmeldt  

 den pågældende adresse, og hvilke familiemæssige relationer  

 disse personer har til hinanden.
Samkøring af registre med henblik på kontrol  

 kræver en lovhjemmel.
I § 52 c foreslås derfor en  

 bestemmelse, der giver kommunalbestyrelsen lovhjemmel til som led i sin  

 tilsynsforpligtelse at samkøre Bygnings- og Boligregisteret (BBR) og  

 Det Fælleskommunale Persondatasystem.
Samkøringen har til  

 formål at tilvejebringe oplysning om, hvorvidt § 52 a,  

 stk. 1, om beboermaksimum er overholdt.
Samkøringen kan ske som  

 led i behandlingen af en enkelt sag eller som led i en generel søgning  

 til brug for kontrol heraf.
 Retsudvalget har i forbindelse med ændring af lov om  

 offentlige myndigheders registre i 1991 udtalt, at samkøring i  

 kontroløjemed kun bør ske, såfremt myndighederne  

 udelukkende lader kontrolordningen tage sigte på fremtidige  

 forhold, med mindre særlige forhold gør sig gældende,  

 og at de borgere, som berøres af en kontrolordning, i almindelighed  

 gøres opmærksom på myndighedernes adgang til at foretage  

 samkøring i kontroløjemed, inden kontrollen  

 iværksættes, og at samkøringen så vidt muligt kun  

 finder sted, hvis de personer, der omfattes af kontrollen, har fået  

 meddelelse om kontrolordningen, inden de afgiver oplysninger til  

 myndigheden.
Det er overvejet, hvordan en sådan meddelelse til  

 lejerne bedst kan ske.
Eftersom spørgsmålet om overskridelse af  

 reglerne om beboermaksimum er aktuelt ved tilflytning til et lejemål,  

 er det opfattelsen, at det vil være mest hensigtsmæssigt, at  

 lejeren i forbindelse med tilmeldingen til Folkeregisteret gøres  

 bekendt med, at kommunalbestyrelsen fører tilsyn med, om reglerne om  

 beboermaksimum overskrides, og at kommunalbestyrelsen foretager en  

 samkøring af de nævnte registre til brug for denne kontrol.
 Forslaget medfører endvidere, at der skal oprettes  

 en registerforskrift i henhold til lov om offentlige myndigheders registre.  

 Det påhviler kommunalbestyrelsen at drage omsorg for, at  

 registerforskriften for det Fælleskommunale Persondatasystem  

 ændres således, at det af registerforskriften fremgår, at  

 systemet må samkøres med BBR til det omhandlede  

 formål.
Til nr. 4 Det foreslås, at en udlejer, der udlejer en bolig i  

 strid med reglerne i § 52 a, stk. 1, således at  

 lejemålet bliver beboet af flere end 2 personer pr. beboelsesrum, skal  

 kunne straffes med bøde.
Ved udlejer forstås også en  

 lejer, som fremlejer en beboelseslejlighed efter lejelovens § 70 / almen  

 lejelovs § 65 eller en del af lejligheden efter lejelovens § 69 / almen  

 lejelovs § 64.
 Som nævnt ovenfor vil det derfor være  

 hensigtsmæssigt, at udlejeren sikrer sig, at lejeren oplyser i  

 lejekontrakten, hvor mange personer der skal bo i lejemålet af hensyn  

 til at undgå et eventuelt efterfølgende strafansvar.
 Det foreslås endvidere, at en udlejer, som er  

 bekendt med, at der sker overtrædelse af beboermaksimum, skal kunne  

 straffes med bøde, hvis udlejeren undlader at anmelde  

 overtrædelsen til kommunalbestyrelsen i henhold til § 52 a,  

 stk. 3.
 Er udlejer en almen boligorganisation, forudsættes  

 bødeudgiften afholdt af arbejdskapitalen.
Det er som nævnt en forudsætning for, at  

 udlejeren kan straffes, at udlejeren er bekendt med, at der sker  

 overtrædelse af beboermaksimum.
Udlejeren må anses for at  

 være bekendt med overtrædelsen, når udlejeren har en mere  

 sikker viden herom.
Dette kan f.eks. være tilfældet, hvis  

 udlejeren selv bor i ejendommen eller får besked om overtrædelsen  

 af viceværten.
Er der tale om beboerklager, vil det bero på en  

 konkret vurdering, om klagen er tilstrækkeligt underbygget.
Det  

 bemærkes endelig, at udlejeren efter forslaget i intet tilfælde  

 er forpligtet til at foretage selvstændige undersøgelser af, om  

 beboermaksimum er overskredet.
Til § 3 Der henvises til bemærkningerne til § 1, nr.  

 1-3, dog således at henvisningen til den private lejelovs § 26,  

 stk. 2, svarer til den almene lejelovs § 79, stk. 2, og  

 henvisningen til den private lejelovs §§ 69 og 70 svarer til den almene  

 lejelovs §§ 64 og 65.
For almene boliger gælder efter § 12 i Bygge-  

 og Boligstyrelsens bekendtgørelse nr. 895 af 10. oktober 1996 om  

 udlejning af almene boliger m.v., som ændret ved  

 ændringsbekendtgørelse nr. 373 af 19. juni 1998, at  

 boligorganisationen kan afvise boligsøgende til en almen bolig, hvis  

 boligen vil blive beboet af flere end 2 personer pr. beboelsesrum.  

 Bestemmelsen gælder kun i indflytningssituationen - og ikke i  

 lejeperioden.
Denne bestemmelse vil blive opretholdt med henblik på de  

 kommuner, hvor der ikke træffes beslutning om, at reglerne om  

 beboermaksimum skal gælde.
Til § 4 Det foreslås i stk. 1, at loven træder i  

 kraft dagen efter bekendtgørelsen i Lovtidende.
 I stk. 2 foreslås det, at kommunalbestyrelsens  

 beslutning om at sætte boligreguleringslovens § 52 a - c i kraft  

 har virkning for indgåelse af lejeaftaler og husstandsforøgelser  

 efter det tidspunkt, som kommunalbestyrelsen i sin beslutning har angivet som  

 virkningstidspunktet.
 Det betyder, at forslaget har virkning for udlejning af  

 boliger og husstandsforøgelser, der sker efter dette tidspunkt.
 Efter stk. 3 gælder dette dog ikke, hvis  

 husstanden, allerede da kommunalbestyrelsens beslutning fik virkning, boede i  

 strid med reglerne om beboermaksimum.
Det betyder, at en husstand, som bor 5 personer i en  

 torums lejlighed på det tidspunkt, hvor kommunens beslutning får  

 virkning, lovligt kan fortsætte beboelsen efter dette tidspunkt, og at  

 yderligere forøgelser af husstanden ikke vil være omfattet af  

 beboermaksimum, hvorfor husstanden f.eks. heller ikke skal søge om  

 tilladelse til overskridelse af beboermaksimum.
Flytter husstanden til en  

 anden bolig, gælder forslaget om beboermaksimum, jf.  

 stk. 2.
