Vejledning om udlægning af telekabler og  

 visse rørledninger  

 på søterritoriet I.
Almindelige bemærkninger.
 Det følger af statens højhedsret over  

 søterritoriet, at der kræves særlig tilladelse fra staten  

 til at anbringe faste anlæg på søterritoriet.  

 Grænserne for søterritoriet, der udgøres af det ydre og  

 indre territorialfarvand, er fastlagt ved lov nr. 200 af 7. april 1999 om  

 afgrænsning af søterritoriet og bekendtgørelse nr. 242 af  

 21. april 1999 om afgrænsning af Danmarks søterritorium, jf. den  

 i bilag 1 viste oversigtstegning.
 Kystdirektoratet behandler med de nedenfor nævnte  

 undtagelser ansøgninger om tilladelse til at anbringe telekabler og  

 rørledninger på søterritoriet, jf. bekendtgørelse  

 nr. 1051 af 16. december 1999 om henlæggelse af opgaver til  

 Kystinspektoratet § 4, stk. 1, nr. 5).
 Energistyrelsen behandler i henhold til særlig  

 lovgivning ansøgninger om:
rørledninger, hvori der fremføres olie fra dennes  

 indvindingssted, rørledninger for fremføring af naturgas, rørledninger for fjernvarmeforsyning, kabler og luftledninger for stærkstrømsforsyning, og i  

 forbindelse hermed også særlige styrekabler, efter aftale med  

 Kystdirektoratet, alle kabler til elproduktionsanlæg, der udnytter energi fra  

 bølger, strømme og vind.
 Trafikministeriet behandler ansøgninger  

 vedrørende Færøerne og Grønland.
 Denne vejledning vedrører kun ansøgninger, som  

 Kystdirektoratet behandler.
Vejledningen indeholder retningslinier for udformning af  

 en ansøgning og af selve projektet.
Den omtaler forholdet til anden  

 lovgivning og nævner de vilkår, der normalt stilles for en  

 tilladelse.
Den hidtidige vejledning omfattede alene  

 rørledninger.
Da udlægning af telekabler på  

 søterritoriet i høj grad er omfattet af samme hensyn og regler,  

 er det fundet hensigtsmæssigt med en revision af vejledningen.  

 Endvidere er mange regler ændret siden den seneste revision, ligesom  

 det nu er Kystdirektoratet, der behandler disse ansøgninger.
 Afsnit II indeholder nogle almindelige retningslinier for  

 udfærdigelse af ansøgning, og i afsnit III redegøres for  

 visse krav til udformning af anlægget.
 Kystdirektoratet afgør, om en ansøgning kan  

 imødekommes efter forudgående høring af en række  

 berørte myndigheder, der varetager interesser på  

 søterritoriet i henhold til særlig lovgivning, jf. afsnit IV -  

 XII.
Endelig beskrives i afsnit XIII og XIV nogle af de  

 vilkår, som kan forventes fastsat for en tilladelse.
Det er ikke muligt  

 at fastsætte generelt gældende regler, idet lokale forhold,  

 særlige besejlingsmæssige hensyn, specielle fiskeriinteresser  

 m.v. kan motivere yderligere krav.
Ligeledes kan det efter  

 omstændighederne ske, at en fravigelse fra de angivne retningslinier  

 vil kunne tillades.
II.
Ansøgning om tilladelse.
Ansøgning om tilladelse til at anbringe en  

 rørledning eller et telekabel på søterritoriet fremsendes  

 med bilag i 6 eksemplarer til Kystdirektoratet, Højbovej 1,  

 Postboks 100, 7620 Lemvig.
Ansøgningen skal indsendes i god tid  

 inden udførelse af anlægget, da der normalt vil gå ca. 8  

 uger, før en eventuel tilladelse kan gives.
 Ledningens eller kablets nøjagtige placering skal  

 vises på et udsnit af søkort i bedst mulig målestok eller  

 eventuelt på et KMS-kort i målestok 1:25.000. Der vedlægges  

 tillige en koordinatliste med oplysning om anvendt koordinatsystem.
Ledningen eller kablet skal så vidt muligt placeres  

 på steder, hvor det er til mindst mulig gene for sejlads, fiskeri,  

 råstofindvinding og anden aktivitet på søterritoriet.  

 Anlægsarbejdet bør gennemføres, så miljø- og  

 naturinteresser tilgodeses bedst muligt.
Endvidere bør ledningen eller  

 kablet placeres i eller i nærheden af eventuelt eksisterende  

 ledningstracéer, dog med fornøden hensyntagen til de  

 eksisterende anlæg.
Det anbefales derfor, at der på det indledende  

 projektstadium indhentes oplysninger om eksisterende lednings- og  

 kabelanlæg, f.eks. fra den stedlige kommunale forvaltning og  

 elforsyningsselskab, samt eventuelt fra teleselskaberne,  

 Farvandsvæsenet og Kystdirektoratet.
Endvidere vil en henvendelse til  

 det stedlige fiskeriinspektorat kunne belyse eventuelle problemer i forhold  

 til fiskeriet.
Oplysninger om kendte ressourceområder og  

 råstofinteresser på havbunden i øvrigt kan indhentes hos  

 Skov- og Naturstyrelsen og GEUS Danmarks og Grønlands Geologiske  

 Undersøgelse.
 Ansøgningen bør, i overensstemmelse med det  

 der er anført i afsnit III, indeholde en beskrivelse af ledningens  

 eller kablets konstruktion.
 For telekabler skal ansøgningen indeholde  

 oplysninger om den forventede nedgravningsdybde i havbunden i hele  

 tracéet.
 Udformning af et ledningsanlæg incl. et eventuelt  

 udløbsbygværk skal fremgå af et medsendt detailprojekt for  

 hele anlægget, herunder tegninger der viser ledningens længde,  

 nedgravning i havbunden og ballastering.
 Når ansøgningen er modtaget, og  

 Kystdirektoratet har sikret sig, at de nødvendige oplysninger om  

 projektet foreligger, sendes ansøgningen til udtalelse hos Skov- og  

 Naturstyrelsen, Energistyrelsen, Farvandsvæsenet, Fiskerimyndigheden,  

 amt og kommune samt til eventuelt andre relevante myndigheder  

 (Søfartsstyrelsen og Forsvarskommandoen).
III.
Projektets udformning.
 Rørledninger.
1. Ledningen med eventuel forankring skal nedgraves eller  

 nedspules så dybt i havbunden (erosionssikker dybde) i hele sin  

 længde, at der ikke er risiko for, at den blotlægges ved erosion  

 af havbunden.
Hvor fiskeri med bundskrabende redskaber eller  

 sejladsmæssige forhold gør det påkrævet, kan der  

 stilles særlige krav til ledningens nedgravning og til udformning af  

 udløbsbygværket.
Hvis ledningen undtagelsesvist tillades udlagt  

 i et opankringsområde, skal den nedgraves til ankersikker dybde, og  

 udløbsbygværket skal udformes ankersikkert.
Fyld, der  

 oplægges langs ledningen, skal spredes således, at  

 dybdeforringelsen på stedet ikke overstiger 20 cm.
 Hvis ledningen krydser eksisterende rørledninger  

 eller kabler, skal projektet vedlægges en redegørelse herfor  

 tillige med en aftale med eller tilladelse fra ejeren af det anlæg, der  

 krydses.
2. Ledningen skal, hvis der er risiko for, at den kan  

 flyde op, belastes med et korrosionsbestandigt materiale, der er fastgjort  

 til ledningen på en sådan måde, at den er sikret mod  

 opstigning.
Projektmaterialet skal dokumentere, at ledningen   alle forhold  

 taget i betragtning (f.eks. elsvigt, mekanisk pumpestop, for hurtig  

 pumpestart m.v. og deraf følgende risiko for luftfyldning)   ikke kan  

 flyde op.
Det overdækkende fyldmateriale kan i almindelighed ikke  

 medregnes som sikkerhed mod ledningens opstigning.
Ledningen skal derfor normalt forsynes med forsvarligt  

 fastgjorte ballaste med en effektiv vægt svarende til 80% af opdriften  

 for en luftfyldt ledning.
Ballasteringen vil kunne reduceres, hvis ledningen  

 er sikret mod luftfyldning med en "trykudligningsbrønd"  

 eller anden sikkerhedsforanstaltning, som kan godkendes.
 3. Udløbsbygværket og lignende  

 anlægsdele skal udformes på en sådan måde, at ingen  

 del af anlægget rækker mere end højst 20 cm op over  

 havbunden.
 Til sikring mod erosion i havbunden ved  

 udløbsbygværket skal der omkring dette udgraves for og plant med  

 havbunden udlægges en bundsikring af groft ral og håndsten.  

 Sikringen skal udføres i et omfang (diameter = min. 6,0 m) og i en  

 tykkelse (40   60 cm), der afpasses efter de stedlige dybde- og  

 strømforhold samt udstrømningen fra  

 udløbsåbningen.
4. Ved projektering af udløbsledninger skal det  

 tilstræbes at samle disse i så få ledninger på  

 søterritoriet som muligt.
Ligeledes bør ledningerne, under  

 fornøden hensyntagen til den nødvendige opblanding af  

 spildevandet m.v., udføres med så få  

 udløbsåbninger som muligt.
 Telekabler.
 1. Kabler bør så vidt muligt udlægges i  

 eksisterende kabelfelter og under hensyn til sikkerheden for de allerede  

 udlagte kabler.
 I denne sammenhæng bør det også  

 undersøges, om det vil være muligt at føre kablet via  

 faste bro- eller tunnelforbindelser.
 2. Kablet skal nedpløjes eller nedspules i  

 havbunden, så det ikke ligger udsat for bunderosion og  

 strømpåvirkninger eller er til gene for eventuelt fiskeri med  

 bundslæbende redskaber.
 Derfor skal kablet nedbringes i trawlsikker dybde, dog  

 mindst 60 cm under havbunden, i kystzonen   fra kystlinien til 3 m vanddybde  

   dog mindst 1,0 m under havbunden.
 3. Ved krydsning af eksisterende rørledninger og  

 kabler skal projektet vedlægges en redegørelse incl. en aftale  

 med eller en tilladelse fra vedkommende ejer af det anlæg, der  

 krydses.
IV.
Forholdet til lov om miljøbeskyttelse.
Det er en forudsætning for at give en tilladelse til  

 at anbringe en udløbsledning på søterritoriet, at der er  

 givet en tilladelse til udledning af spildevand efter reglerne i  

 miljøbeskyttelsesloven, lovbekendtgørelse nr. 698 af 22.  

 september 1998 med senere ændringer, og efter bestemmelser i  

 medfør heraf.
Udledningstilladelse gives af amtsrådet, for visse  

 mindre spildevandsanlæg dog af kommunalbestyrelsen.
Ansøgning om  

 udledningstilladelse indsendes til kommunalbestyrelsen.
Tilladelse til at anbringe en udløbsledning  

 på søterritoriet kan ikke gives, før den myndighed, der  

 giver tilladelse til udledning, har afgivet en udtalelse, der ikke taler imod  

 projektet.
En tilladelse til at anbringe en udløbsledning kan gives,  

 inden der foreligger en egentlig udledningstilladelse, men tilladelsen vil i  

 sådanne tilfælde være betinget af, at der opnås  

 tilladelse til udledning.
 Tilladelse til at anbringe  

 spildevandsudløbsledninger på søterritoriet gives for  

 så vidt angår miljømæssige forhold på  

 følgende supplerende vilkår:
 1)	Spildevandsanlægget må kun benyttes på de  

 vilkår, som er fastsat i henhold til miljøbeskyttelsesloven,  

 herunder om spildevandets mængde og sammensætning, om  

 forudgående rensning og om kontrolforanstaltninger.
 2)	Anlæggets etablering må ikke påbegyndes før  

 den i miljøbeskyttelsesloven fastsatte klagefrist er udløbet,  

 eller hvis klage finder sted, før der foreligger en af klageinstansen  

 meddelt tilladelse.
V.
Forholdet til lov om naturbeskyttelse.
Efter lov om naturbeskyttelse, lovbekendtgørelse  

 nr. 835 af 1. november 1997 med senere ændringer, må der ikke  

 foretages ændringer i tilstanden af fortidsminder på havbunden,  

 herunder vrag af skibe, der må antages at være gået tabt  

 for mere end 100 år siden.
Skov- og Naturstyrelsen kan, hvor det  

 skønnes, at der kan være fortidsminder i det aktuelle  

 anlægsområde, forlange en marinarkæologisk  

 forundersøgelse gennemført, inden der kan gives tilladelse til  

 arbejdets udførelse.
På grundlag af undersøgelsens  

 resultater kan projektet forlanges ændret, eller der kan stilles  

 særlige vilkår for udførelsen.
Efter loven må der ikke foretages ændringer i  

 tilstanden af strandbredder m.v.   f.eks. terrænændring eller  

 gravning   uden tilladelse.
Det er amtet, der giver den fornødne  

 dispensation til at foretage en terrænændring på stranden.  

 Afhængig af ændringens art skal Kystdirektoratet eventuelt  

 også give tilladelse efter kystbeskyttelseslovens § 16,  

 lovbekendtgørelse nr. 243 af 5. april 1994 med senere  

 ændring.
VI.
Forholdet til internationale naturbeskyttelsesområder.
 Ved EF-direktiv nr. 79/409 af 2. april 1979 om beskyttelse  

 af vilde fugle (EF-fuglebeskyttelsesdirektivet) og EF-direktiv nr. 92/43 af  

 21. maj 1992 om bevaring af naturtyper m.m. (EF-habitatdirektivet) er der  

 på søterritoriet udlagt en række  

 naturbeskyttelsesområder af international betydning.
 Områderne fremgår af Miljø- og  

 Energiministeriets bekendtgørelse nr. 782 af 1. november 1998 om  

 afgrænsning og administration af internationale  

 naturbeskyttelsesområder.
Efter EF-habitatdirektivet, som er bindende for statslige  

 myndigheder, er der en forpligtelse til at sikre, at der opretholdes en  

 gunstig bevaringsstatus for de arter og naturtyper, området er udpeget  

 for.
Derfor skal alle planer og projekter, der kan påvirke et udpeget  

 område, vurderes for deres virkning på områdets naturtyper  

 og levesteder samt de arter, området er udpeget for at bevare.
Som godkendende myndighed skal Kystdirektoratet sikre, at  

 der er foretaget den nødvendige konsekvensvurdering som led i  

 sagsbehandlingen, inden der træffes afgørelse i sagen.
Viser  

 denne vurdering, at projektet kan medføre væsentlige negative  

 virkninger, kan det som udgangspunkt ikke gennemføres.
Fravigelse af  

 beskyttelsen kan alene ske, hvis der foreligger bydende nødvendige  

 hensyn til væsentlige samfundsinteresser.
I alle tilfælde af  

 overvejelser om fravigelse af beskyttelsen skal der indhentes en udtalelse  

 hos Skov- og Naturstyrelsen, før der træffes  

 afgørelse.
 Ønskes en rørledning eller et telekabel  

 placeret i et internationalt naturbeskyttelsesområde, kan en eventuel  

 godkendelse betinges af, at anlægsarbejdet kun udføres på  

 visse tider af året.
VII.
Forholdet til lov om jagt og vildtforvaltning.
Efter lov om jagt og vildtforvaltning,  

 lovbekendtgørelse nr. 114 af 28. januar 1997, er der ved  

 særskilte bekendtgørelser udlagt vildtreservater bl.a. på  

 søterritoriet.
I bestemmelserne for de enkelte vildtreservater kan der  

 være fastsat permanente eller årstidsbestemte adgangs- og  

 færdselsforbud.
 Spørgsmål om eventuel dispensation fra de  

 fastsatte bestemmelser afgøres af Skov- og Naturstyrelsen.
VIII.
Forholdet til lov om beskyttelse af havmiljøet.
Lov nr. 476 af 30. juni 1993 med senere ændringer om  

 beskyttelse af havmiljøet indeholder et forbud mod dumpning.
Ved  

 dumpning forstås enhver bortskaffelse i havet af materialer fra eller  

 sammen med skibe.
Klapning, d.v.s. dumpning af optaget havbundsmateriale, er  

 undtaget fra lovens forbud mod dumpning.
 Amtsrådet (i Staden København  

 Borgerrepræsentationen) giver tilladelse til klapning efter reglerne i  

 loven og bekendtgørelse nr. 975 af 19. december 1986 om dumpning af  

 optaget havbundsmateriale (klapning).
 Opgravning og deponering af havbundsmaterialer langs  

 ledningstracéet ved kabel- og rørledningsarbejder til brug for  

 den efterfølgende tildækning af ledningsgraven kræver ikke  

 tilladelse efter loven.
Dybdeforringelse   såvel midlertidig som permanent  

 må ikke foretages uden tilladelse.
Derfor skal Farvandsvæsenet i  

 givet fald forinden underrettes om den forventede dybdeforringelse for  

 fastsættelse af eventuel afmærkning og eventuel underretning  

 herom til skibsfarten.
 Hvis det opgravede materiale ikke er egnet til  

 tilbagefyldning og derfor ønskes bortskaffet, f.eks. ved spredning  

 omkring ledningstracéet, er en tilladelse til klapning  

 nødvendig.
Ansøgning om klaptilladelse indsendes til det  

 amtsråd (i Staden København Borgerrepræsentationen), hvor  

 arbejdsstedet ligger.
Ansøgningen skal indeholde følgende  

 oplysninger:
arten af det materiale, som ønskes klappet (sand, ler, mudder  

 m.v.), mængden angivet i m³ og tons, angivelse af arbejdsområdet indtegnet på søkort  

 eller tilsvarende kortmateriale og med angivelse af positionen, forslag til klapplads med angivelse af position indtegnet på  

 søkort eller tilsvarende kortmateriale, oplysning om tykkelsen af det sedimentlag, der ønskes  

 fjernet, oplysning om vanddybden før og efter arbejdets  

 udførelse og tidsplan for arbejdet.
 Ansøgningen skal tillige indeholde oplysning om,  

 hvorvidt Kystdirektoratet har givet tilladelse til kabel- eller  

 rørledningsarbejdet, eller om ansøgning herom er indsendt.
 Amtsrådet foretager høring af  

 Fiskeridirektoratet, Farvandsvæsenet og Skov- og Naturstyrelsen, inden  

 der træffes afgørelse.
IX.
Forholdet til lov om råstoffer.
Efter lov om råstoffer, lovbekendtgørelse nr.  

 569 af 30. juni 1997 med senere ændringer, er der udlagt et antal  

 konkret afgrænsede råstofindvindingsområder.
Af hensyn til  

 sikkerheden for telekabler og rørledninger bør disse placeres  

 med en passende sikkerhedsafstand uden for disse områder.
 Optagning af havbundsmaterialer uden for  

 ledningstracéet til brug for tildækningen forudsætter en  

 tilladelse efter råstofloven.
Bygherren bør undersøge om eventuelle  

 overskudsmaterialer fra nedgravningen kan anvendes som råstof.
En  

 sådan nyttiggørelse er fritaget for råstofafgift.
 Hvis materialerne ønskes nyttiggjort,  

 forudsætter det en tilladelse fra Skov- og Naturstyrelsen efter  

 råstoflovens §§ 19 og 20.
Der findes også råstofforekomster uden for de  

 udlagte indvindingsområder.
For en del farvandsområder er der  

 udført kortlægning af råstofressourcer, mens andre  

 områder ikke er kortlagt.
For at opretholde muligheden for at indvinde  

 disse råstoffer er det vigtigt, at kabler og rørledninger ikke  

 placeres, så de umuliggør en senere indvinding af  

 væsentlige ressourcer.
Når der foretages kortlægninger i  

 form af seismik, boringer og lignende, er det derfor vigtigt, at  

 kortlægningsresultaterne også analyseres for oplysninger om  

 råstofmæssige forhold med henblik på at give et så  

 godt beslutningsgrundlag som muligt.
Bygherren skal sørge for, at en  

 sådan vurdering udføres, og at rapporten herom fremsendes til  

 Skov- og Naturstyrelsen.
X.
Forholdet til skibsfarten.
 I medfør af § 6 i lov om sikkerhed til  

 søs, lovbekendtgørelse nr. 554 af 21. juni 2000, kan  

 Erhvervsministeren fastsætte regler, træffe foranstaltninger og  

 give generelle og konkrete forbud eller påbud til sikring af sejladsen,  

 overholdelse af orden og forebyggelse af fare samt til forebyggelse af, at  

 der lægges hindringer i vejen for den frie sejlads.  

 Søfartsstyrelsen varetager administrationen af denne lov.
 I forbindelse med ansøgning om tilladelse til at  

 udlægge telekabler og visse rørledninger på  

 søterritoriet vil Søfartsstyrelsen vurdere de  

 sejladssikkerhedsmæssige aspekter ved udlægningsoperationen og  

 stille de nødvendige krav til udlægningens udførelse med  

 henblik på at sikre sejladsen gennem arbejdsområdet bedst muligt.  

 Som eksempler på sådanne sejladssikkerhedsmæssige krav kan  

 nævnes anvendelse af afviserfartøjer, udlægning af  

 særlig afmærkning, bestemmelser om kommunikation og udsendelse af  

 advarsler til skibsfarten over Lyngby Radio.
Søfartsstyrelsen kan desuden stille krav om, at  

 proceduren for en udlægning skal bekendtgøres i  

 "Efterretninger for Søfarende", og at aftale om den  

 fornødne tekst indgås mellem ansøgeren og  

 Farvandsvæsenet.
Teksten skal bl.a. omfatte positionen for arbejdet,  

 arbejdsperioden, navnet og kaldesignal på det udlæggende skib,  

 samt hvilken VHF kanal skibet kan kontaktes på.
I medfør af Søfartsstyrelsens  

 bekendtgørelse nr. 939 af 27. november 1992 om beskyttelse af  

 søkabler og undersøiske rørledninger er der langs med og  

 på hver side af et kabel- eller rørledningsfelt, der er angivet  

 i søkortet, etableret en 200 m beskyttelseszone.
Inden for  

 sådanne zoner er ankring, sandsugning, stenfiskning samt enhver brug af  

 redskaber o.a., der slæbes på bunden, forbudt.
Der er ved et  

 kabels eller en lednings indtegning i et søkort, således tale om  

 en automatisk beskyttelse af kabel- eller ledningsejerens interesser.
 Efter ansøgning herom fra lednings- eller  

 kabelejeren kan Søfartsstyrelsen meddele dispensation fra det  

 generelle forbud mod fiskeri i beskyttelseszonen.
XI.
Forholdet til fiskeriet.
 Som nævnt i indledningen skal rørledninger og  

 kabler så vidt muligt placeres i tilknytning til eksisterende  

 tracéer, idet det er af stor betydning for fiskeriet, at så lidt  

 havbund som muligt inddrages i nye beskyttelseszoner.
Efter fiskeriloven, lov nr. 281 af 12. maj 1999, må  

 der ikke lægges hindringer i vejen for udøvelse af fiskeri.  

 Typisk vil der kunne være tale om, at der indføres en generel  

 forbudszone, jf. afsnit X, eller at en rørledning eller et kabel  

 kommer i konflikt med et lovligt etableret bundgarn.
I sådanne  

 tilfælde skal der ydes erstatning for varigt tab af fiskeri, eller for  

 gener i anlægsfasen.
XII.
Forhold til anden lovgivning.
Hvis der i forbindelse med nedlægningen af et  

 telekabel ønskes benyttet udenlandske statsskibe, skal ejernationen,  

 inden fartøjerne sejler ind i dansk territorialfarvand, gennem  

 diplomatiske kanaler have indhentet tilladelse fra Udenrigsministeriet.
Ved  

 benyttelse af udenlandske skibe i øvrigt skal Forsvarsministeriet  

 underrettes, inden arbejdet i danske farvande påbegyndes.
 Forundersøgelser af lednings- eller  

 kabeltracéet for så vidt angår dybdeforhold  

 (søopmåling) skal forinden udførelse godkendes af  

 Farvandsvæsenets Hydrografiske Tjeneste.
 Der kan være forbudsområder  

 (krigsefterladenskaber) eller militære anlæg, som gør  

 særlig tilladelse fra Søfartsstyrelsen og eventuelt Våben-  

 og Taktikinspektøren nødvendig.
 Etablering af midlertidig og/eller permanent  

 afmærkning kræver en tilladelse fra Farvandsvæsenet, jf.  

 Søfartsstyrelsens bekendtgørelse nr. 229 af 4. april 1989 om  

 afmærkning m.v. i dansk afmærkningsområde.
 Kystdirektoratet kan bestemme, at der for visse typer af  

 store rørledningsanlæg skal udarbejdes en VVM-redegørelse  

 til vurdering af anlæggets virkning på miljøet, jf.  

 bekendtgørelse nr. 128 af 11. marts 1999 om miljømæssig  

 vurdering af anlæg på søterritoriet (VVM) og  

 bekendtgørelse nr. 1051 af 16. december 1999 om henlæggelse af  

 opgaver til Kystinspektoratet, § 6.
XIII.
Vilkår for tilladelsen.
 En tilladelse til etablering af en rørledning eller  

 et kabel på søterritoriet vil almindeligvis blive givet på  

 følgende vilkår:
 1.	Ejeren af anlægget forpligter sig til at vedligeholde det i  

 god og forsvarlig stand og til for egen regning at fjerne anlægget med  

 alt tilbehør fuldstændigt fra søterritoriet, hvis det  

 ikke længere benyttes, hvis det ødelægges og ikke straks  

 istandsættes, eller hvis forholdene i øvrigt efter  

 Kystdirektoratets eller Trafikministeriets skøn gør det  

 nødvendigt.
 2.	Kystdirektoratet skal give tilladelse til ændringer i det  

 godkendte anlæg.
3.	Senest 6 uger før arbejdet forventes påbegyndt skal  

 Farvandsvæsenet, Overgaden o.
Vandet 62 B, Postboks 1919, 1023  

 København K, underrettes herom vedlagt en detaljeret  

 arbejdsbeskrivelse med angivelse af de anvendte arbejdsfartøjer og  

 sejladshindringernes udstrækning og vedlagt en tidsplan for  

 aktiviteterne, samt positioner eller koordinater med anført datum for  

 tracéet på søterritoriet.
 På baggrund af de givne oplysninger skal der optages  

 forhandlinger med Farvandsvæsenet og Søfartsstyrelsen om  

 skibstrafikkens sikring og midlertidig afmærkning under arbejdets  

 udførelse.
 4.	Senest 4 uger forinden skal tidspunktet for arbejdets  

 påbegyndelse og forventede afslutning være meddelt  

 Farvandsvæsenet af hensyn til underretning af søfarten.
 Herefter skal Farvandsvæsenet holdes løbende underrettet  

 om ændringer af tidspunkter eller arbejdsmetoder m.m.
 5.	Samtidig med arbejdets afslutning underrettes Kystdirektoratet,  

 Farvandsvæsenet og Kort- og Matrikelstyrelsen, Søkortkontoret,  

 Rentemestervej 8, 2400 København NV herom, og snarest derefter  

 tilsendes samme myndigheder ajourførte tegninger over det  

 udførte anlæg som følger:
 Rørledninger:
a.
På detailplan over ledningens placering skal  

 skæringslinien med kysten eller overgangsbygværkets yderkant samt  

 ledningens yderste ende angives indskåret og beregnet i en officielt  

 godkendt landsdækkende koordinatprojektion (UTM med anført datum  

 eller GI-34). Målestoksforhold fastsættes ud fra en konkret  

 vurdering i hvert enkelt tilfælde.
 Ved nyindskæring af punkter skal de til målingerne  

 knyttede observationer og fixpunktkoordinater oplyses af hensyn til senere  

 udjævning af det danske referencenet.
 På planen skal vises og beskrives mulighed for opstilling af  

 pejlestokke eller lignende, der ved kontrol af anlægget kan vise  

 ledningens nøjagtige tracé. Desuden skal angives  

 pejlemærker eller vinkelmålinger, der direkte over ledningens  

 yderste ende angiver dennes nøjagtige placering.
 På planen skal tillige vises eventuel permanent afmærkning  

 og krydsninger af andre anlæg.
b.
På en tegning over tracéets længdeprofil skal  

 angives ledningens nøjagtige placering i forhold til havbundens  

 overflade og DNN.
Eventuelle udjævninger af det oprindelige  

 havbundsprofil skal vises.
c.
På detailtegning over udløbsstudse skal angives de  

 målte vanddybder i forhold til DNN over anlæggets højeste  

 dele og over havbunden omkring  

 udløbsbygværket/ledningsenden.
 Kabler:
a.
Kablets placering angives på detailplaner.  

 Målestoksforhold og positionsnøjagtighed fastsættes ud fra  

 en konkret vurdering i hvert enkelt tilfælde.
 På samme planer eller på en vedlagt liste  

 angives kablets skæring med kystlinierne samt alle knækpunkter  

 indskåret og beregnet i officielt godkendte landskoordinater (UTM med  

 anført datum eller GI-34).
 Alle de til målingerne knyttede observationer og  

 fixpunktkoordinater skal oplyses af hensyn til senere udjævning af det  

 danske referencenet.
b.
Kablets placering i havbunden vises på et længdeprofil  

 af tracéet i samme målestok og med vertikal målestok 1:200  

 eller bedre.
Kablets placering angives i forhold til DNN og den under  

 arbejdets udførelse målte overflade af havbunden.
c.
Vrag og andre objekter ud over naturlige forekomster, der eventuelt  

 konstateres under arbejdets udførelse, skal vises og beskrives  

 på planerne.
 Oplysninger om bundforhold m.v., som konstateres under arbejdets  

 udførelse, kan vises på planerne.
 6.	Ved eventuelle senere reparationer på anlægget skal  

 Farvandsvæsenet underrettes efter gældende regler.
 Hvis der sker ændringer i anlæggets position eller  

 nedgravningsdybde, skal disse ændringer godkendes af Kystdirektoratet,  

 jf. vilkår nr. 2.
 Ajourførte detailtegninger og positionsbestemmelser tilsendes  

 Kystdirektoratet, Farvandsvæsenet og Kort- og Matrikelstyrelsen,  

 Søkortkontoret, efter arbejdets udførelse.
 7.	Tilladelsen bortfalder, hvis anlægsarbejdet ikke er  

 påbegyndt inden 1 år fra tilladelsens dato.
 For god ordens skyld gøres opmærksom  

 på, at en tilladelse ikke indeholder nogen tilkendegivelse om  

 anlæggets stabilitet, sikkerhed eller lignende, ligesom en tilladelse  

 ikke fritager anlæggets ejer for et i forbindelse med anlæggets  

 tilstedeværelse eventuelt opstående civilretligt ansvar.
XIV.
Sikkerhedsstillelse.
 Kystdirektoratet kan forlange, at ejeren af en  

 rørledning eller et kabel stiller en garanti til sikkerhed for, at  

 tilladelsens vilkår bliver opfyldt.
Normalt vil en sådan garanti omfatte tinglysning af  

 en deklaration på den ejendom, anlægget betjener og med  

 Kystdirektoratet som påtaleberettiget.
Som hovedregel skal  

 tinglysningen ske med prioritet forud for alle pantehæftelser og  

 byrder.
Alternativt kan garantien stilles som en spærret bankkonto, som  

 en bankgaranti eller som en kautionsforsikring.
 Offentlige myndigheder er ikke omfattet af reglerne om  

 garantistillelse.
XV.
Bortfald af tidligere vejledning.
 Vejledning nr. 101 af 18. maj 1977 for anbringelse af  

 rørledninger på søterritoriet bortfalder.
Kystdirektoratet, den 17. september  

 2001 Per Roed Jakobsen /Flemming Thyme Bilag 1 Oversigtstegning fra bekendtgørelse nr. 242 af 21.  

 april 1999 om afgrænsning af Danmarks søterritorium.
Bilag 2 Nyttige adresser:
