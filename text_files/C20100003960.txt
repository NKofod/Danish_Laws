Vejledning om etablering af overgangsordning vedrørende autorisation af læger uddannet i udlandet 1. Indledning Efter beslutning af 9. marts 2010 er vejledning nr. 40 af 8. juni 2005 om autorisation af læger uddannet i udlandet for tiden under ændring for så vidt angår læger uddannet udenfor EU og Norden (tredjelandslæger), jf. vejledningens pkt. 4. En ny autorisationsordning for tredjelandslæger forventes at træde i kraft først på efteråret 2010. Med henblik på en hurtig implementering af beslutningen, etableres med virkning fra 10. maj 2010, følgende overgangsordning:
2. Læger omfattet af overgangsordningen 1. Følgende tredjelandslæger er omfattet af overgangsordningen:
1) læger, der søger om midlertidig autorisation efter 10. maj 2010 2) læger, der den 10. maj 2010 ikke har modtaget en afgørelse på en allerede indsendt ansøgning om dansk autorisation 3. Indhold af overgangsordningen Overgangsordningen ændrer for den omfattede lægegruppe bestemmelserne i vejledningens punkt 4. således :
 Der gives i ordningen alene midlertidig autorisation til formelle prøveansættelser og dermed ikke mulighed for 24 måneders midlertidig autorisation til vilkårlige ansættelser.
Første ansættelse bliver således en prøveansættelse.
Den enkelte prøveansættelse anmeldes (som hidtil) på forhånd til Sundhedsstyrelsen.
 Hvis lægen modtager en negativ evaluering af prøveansættelsen, gives der ikke mulighed for ny prøveansættelse.
Lægen får besked om, at der vil være mulighed for at overgå til ny ordning, når den træder i kraft.
 Den nye to-dages faglige afprøvning (faglig præ-test), afløser, når den foreligger, den nuværende medicinske fagprøve.
Der vil ikke blive stillet krav om deltagelse i den ny ordnings indledende sprogtest, men der vil fortsat være krav om, at lægen skal gennemføre de tre nationale prøver (receptskrivning, socialmedicin og medicinsk lovgivning).
 I tilfælde af to positive evalueringer af prøveansættelsesforløb, gives efter ansøgning midlertidig autorisation til konkrete ansættelser.
Den midlertidige autorisation gælder dog kun indtil det er muligt at deltage i den medicinske fagprøve/faglig test.
4. Læger udenfor overgangsordningen Følgende tredjelandslæger er fortsat omfattet af reglerne i vejledningens pkt. 4:
1) læger, der før den 9. marts 2010 har opnået midlertidig autorisation 2) læger, der i perioden 9. marts- 10. maj 2010 har søgt midlertidig autorisation Praksis justeres dog således:
 Den hidtidige medicinske fagprøve vil fra den ny ordnings ikrafttræden blive afløst af den ny to-dages medicinske (præ-)test.
Sprogtest kræves fortsat ikke for denne gruppe, der som hidtil forudsættes at opnå de nødvendige dansk kundskaber under den to-årige midlertidige autorisation.
  Der indføres strammere praksis i forhold til ansøgere med negative evalueringer, således at der ikke gives mulighed for at arbejde som læge, hvis der i forbindelse med prøveansættelsesforløb er givet negativ evaluering.
5. Krav til prøveansættelser For så vidt angår kravene til sygehusafdelinger i forbindelse med prøveansættelser gælder fortsat vejledning nr. 45 af 9. april 2001 om prøveansættelser ved kliniske sygehusafdelinger for udenlandske læger, der ikke er omfattet af EU s lægedirektiv eller den nordiske overenskomst.
