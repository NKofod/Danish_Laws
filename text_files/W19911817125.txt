En klager hensad i uskiftet bo efter den i august 1986 afdøde  

 ægtefælle.
Ved skatteberegningen var efter den dagældende bestemmelse i  

 udskrivningslovens § 5, sammenholdt med kildeskattelovens § 13, stk. 1, givet  

 nedslag (ned til et samlet skattebeløb på 78%) på grundlag af klagerens og  

 den afdøde ægtefælles samlede skattepligtige indkomster.
Dette tiltrådte  

 Landsskatteretten, idet denne beregningsform fandtes bedst stemmende med  

 lovbestemmelsernes ordlyd, og med princippet i § 1, stk. 2, i bekendtgørelse  

 nr. 232 af 30.
 april 1976 om personfradrag ved hensidden i uskiftet bo.
 Grosserer A klagede over skatteberegningen for 1986.
 Det fremgik af sagens oplysninger, at klageren hensad i uskiftet bo efter  

 sin ægtefælle, som var afgået ved døden den 8. august 1986. Ved  

 skatteberegningen var der givet nedslag i henhold til den for indkomståret  

 1986 gældende bestemmelse i udskrivningslovens § 5 på grundlag af klagerens  

 og dennes tidligere ægtefælles samlede skattetilsvar, idet der var foretaget  

 en sammenlægning af klagerens og dennes afdøde hustrus skattepligtige  

 indkomster.
 De stedlige skattemyndigheder havde foretaget denne beregning under  

 henvisning til udskrivningslovens § 5, stk. 1, sammenholdt med  

 kildeskattelovens § 13, stk. 1.
 Udskrivningslovens § 5, stk. 1, havde følgende ordlyd:
»Såfremt de skattebeløb, der for en skatteyder er beregnet som  

 indkomst- og formueskat til staten, som folkepensionsbidrag, som bidrag til  

 dagpengefonden, som kommunal indkomstskat og som amtskommunal indkomstskat,  

 efter nedsættelse i henhold til § 3, stk. 5, og kildeskattelovens §§ 37 og  

 37B-37C, tilsammen overstiger 78% af skatteyderens skattepligtige indkomst i  

 det pågældende indkomstår, nedsættes først formueskatten og herefter  

 indkomstskatten til staten, således at det ovennævnte samlede skattebeløb  

 udgør 78% af den nævnte indkomst.
Formueskatten kan dog højst nedsættes med  

 60%.« Kildeskattelovens § 13, stk. 1, er affattet således:
»Dør en gift person, og overtager den længstlevende ægtefælle i  

 umiddelbar forbindelse med dødsfaldet fællesboet til hensidden i uskiftet bo,  

 er længstlevende indkomstskattepligtig for hele det indkomstår, hvori  

 dødsfaldet har fundet sted, af al indkomst, som ægtefællerne har erhvervet i  

 dette indkomstår.
Der foretages dels en ansættelse af afdødes indkomst og  

 dels en ansættelse af den længstlevende ægtefælles indkomst.
Der beregnes  

 indkomstskat på grundlag af hver af de nævnte ansættelser, og længstlevende  

 svarer derefter skat med summen af de beregnede skattebeløb.
Længstlevende er  

 desuden formueskattepligtig for hele det nævnte indkomstår af sit særeje og  

 hele fællesboet.
De foreløbige indkomst- og formueskattebeløb, der er betalt  

 inden dødsfaldet, godskrives længstlevende.« Myndighederne havde henvist til ordlyden af udskrivningslovens § 5, stk.  

 1, som tilsagde, at hele klagerens skattepligtige indkomst måtte indgå i  

 beregningen, og dette omfattede i henhold til kildeskattelovens § 13, stk. 1,  

 såvel klagerens egen som hans nu afdøde ægtefælles indkomster.
Endvidere var  

 henvist til en af Landsskatteretten tidligere afsagt kendelse af 19. august  

 1980, refereret i Landsskatterettens Meddelelser 1981, nr. 97.
 Klagerens advokat påstod over for Landsskatteretten, at udskrivningslovens  

 § 5 i sammenhæng med kildeskattelovens § 13 måtte forstås således, at der  

 skulle laves 2 skatteberegninger efter § 13, og at udskrivningslovens § 5  

 skulle bringes i anvendelse på hver enkelt ansættelse.
Advokaten anførte, at ordlyden i § 5 ikke gav grundlag for at hævde, at  

 der skulle ske sammenlægning af afdødes og længstlevendes indkomst ved  

 skattenedslag.
Flertalsformen »de skattebeløb« henviste efter  

 advokatens opfattelse til skat af indkomst og skat af formue og ikke til  

 ægtefællernes samlede skattebeløb.
Hverken i motiverne til udskrivningsloven  

 eller i de af skattemyndighederne udstedte cirkulærer kunne der hentes bidrag  

 til støtte for, at lovgivet med udtrykket »78% af skatteyderens  

 skattepligtige indkomst« havde tilsigtet en sammenlægning af afdødes og  

 længstlevendes indkomster i relation til udskrivningslovens regler.
Advokaten gjorde gældende, at en naturlig forståelse af bestemmelsernes  

 ordlyd måtte føre til, at der skulle foretages to skatteberegninger, og at  

 udskrivningslovens § 5 skulle anvendes på hver enkelt ansættelse.
Dette  

 støttedes af de af Skattedepartementet udstedte cirkulærer til ændringerne i  

 kildeskatteloven og udskrivningsloven, foretaget i henholdsvis 1971 og i  

 1972. Advokaten anførte herom nærmere, at der ved lov nr. 553 af 17. december  

 1971 blev gennemført en række væsentlige ændringer af reglerne i  

 kildeskatteloven om beskatning ved hensidden i uskiftet bo.
Herefter skulle  

 der i tilfælde, hvor hustruen havde særskilt indkomst, foretages 2  

 indkomstansættelser og 2 skatteberegninger, henholdsvis af den særskilte  

 hustruindkomst før dødsfaldet og ægtefællernes øvrige samlede indkomst.
I  

 cirkulære nr. 44 af 15. marts 1972, som blev ændret ved cirkulære nr. 137 af  

 20. juli 1973, var gennemgået forholdet til udskrivningsloven i punkt 12 og  

 13. Punkt 12 har følgende ordlyd:
 »Skatten beregnes af den eller de ansatte indkomster efter  

 personfradrag og hustrufradrag (skalaindkomsten). Reglerne om medhjælpende  

 hustru finder her anvendelse på ansættelse efter § 13.
For så vidt angår de i udskrivningslovens § 3, stk. 4, og § 5, fastsatte  

 maksimumsgrænser for skatten bemærkes, at det er den skalaindkomst,  

 henholdsvis indkomstansættelse, som skatteberegningen vedrører, der skal  

 lægges til grund ved beregning af maksimumsbeløbet.« Under punkt 13 hedder det endvidere:
»Den længstlevende skal som hidtil svare formueskat for hele  

 indkomståret af sit særeje og hele fællesboet.
En eventuel nedsættelse af  

 formueskatten efter udskrivningslovens § 11 beregnes på grundlag af den  

 ansatte øvrige indkomst, uanset størrelsen af eventuel særskilt  

 hustruindkomst.« I cirkulære nr. 262 af 29. december 1972 om gennemførte ændringer i  

 udskrivningslovens skatteloftsbestemmelser udtales under III om formueskat  

 for personer og dødsboer:
»Har skatteyderens hustru særskilt indkomst, medregnes denne ikke ved  

 beregning af nedsættelsen.« Under V anføres endvidere om regler om overgrænser for beskatning:
»For en ægtemand, hvis hustru er ansat særskilt til skat, regnes  

 hustruens skatter ikke med ved indkomstopgørelsen af det samlede  

 skattetilsvar, og overgrænsen på 70% beregnes for hans vedkommende alene af  

 hans egen skattepligtige indkomst.« Det fremgik ifølge advokaten tydeligt heraf, at det havde været hensigten  

 med ændringen af reglerne om hensidden i uskiftet bo og reglerne i  

 udskrivningsloven, at hver ægtefælles indkomst skulle opgøres hver for sig,  

 således at hver enkelt ægtefælles samlede skattetilsvar var afgørende for, om  

 udskrivningslovens regler om nedslag for skatteloft skulle finde anvendelse.
Denne fremgangsmåde genfandtes ved reglerne om nedslag i skatteansættelsen  

 for renteindtægter.
Længstlevende ægtefælle kunne således i dødsåret få  

 rentenedslag af egne renteindkomster, jf. lovbekendtgørelse nr. 521 af 22.  

 september 1982. Opfyldte afdøde ligeledes betingelserne, kunne der også  

 meddeles nedslag i dennes renteindkomster i mellemperioden, jf. cirkulære nr.  

 44 af 5. marts 1972, punkt 6.
Den af de stedlige ligningsmyndigheder anlagte fortolkning af  

 lovbestemmelserne i kildeskatteloven og udskrivningsloven medførte en  

 forskelsbehandling af de skatteydere, der valgte at hensidde i uskiftet bo,  

 frem for med det samme at skifte boet.
Ligeledes kunne det konstateres, at  

 beskatningen ramte den efterlevende ægtefælle hårdere, end hvis der ikke var  

 indtruffet dødsfald blandt ægtefællerne, hvilket ikke forekom rimeligt.  

 Hensigten med de foretagne ændringer i kildeskatteloven i 1971 var at udjævne  

 beskatningsforskelle og lette adgangen til at hensidde i uskiftet bo.  

 Advokaten henviste i forbindelse hermed til udarbejdede skatteberegninger,  

 der illustrerede forskelsbehandlingen.
Advokaten anførte videre, at myndighederne i begrundelsen for afgørelsen  

 yderligere havde henvist til den foran nævnte landsskatteretskendelse samt  

 til en af Statsskattedirektoratet truffet afgørelse.
Der påvistes herved en  

 praksis, hvorefter afdødes og længstlevendes indkomster skulle sammenlægges  

 ved beregningen af skattenedslag efter skatteloftsreglen i udskrivningslovens  

 § 5. Såvel Landsskatterettens kendelse som Statsskattedirektoratets afgørelse  

 henholdt sig som begrundelse for denne praksis til den skatteberegningsmåde,  

 som fremgik af bekendtgørelse nr. 232 af 30. april 1976 om personfradrag ved  

 hensidden i uskiftet bo.
Det var advokatens opfattelse, at denne bekendtgørelse ikke kunne anvendes  

 som begrundelse for den ved ansættelsen anvendte beregningsmåde, idet  

 bekendtgørelsen udelukkende indeholdt regler om personfradrag ved uskiftet  

 bo, jf. den dagældende bestemmelse i kildeskattelovens § 37, stk. 4, der  

 afgav hjemmel for bekendtgørelsen.
Der var derimod ikke i bekendtgørelsen  

 taget stilling til, hvorvidt der skulle foretages en sammenlægning af  

 indkomsterne i forbindelse med beregningen af formueskatteloftet.
Advokaten  

 fandt således den af Landsskatteretten anførte praksis uhjemlet.
Told- og Skattestyrelsen indstillede under sagens behandling den påklagede  

 skatteberegning stadfæstet.
Der blev herved især henvist til, at det alene  

 var den efterlevende ægtefælle, der skulle svare skat, og at der ikke blev  

 foretaget en formueansættelse for afdøde.
Det var derfor kun relevant at  

 bruge udskrivningslovens § 5 for længstlevende.
Med hensyn til  

 rentenedslagsreglerne var det positivt tilkendegivet ved disse, at der ikke  

 skulle ske sammenlægning, hvorfor det efter styrelsens opfattelse ikke heraf  

 kunne udledes, at der i mangel af tilsvarende positiv tilkendegivelse ikke  

 skulle ske sammenlægning.
Endelig var det styrelsens opfattelse, at der ved  

 den pågældende landsskatteretskendelse alene var henvist til bekendtgørelsen  

 om personfradrag for at redegøre for, hvordan man kom frem til grundlaget for  

 nedslaget efter skatteloftsbestemmelsen.
Landsskatteretten fandt i overensstemmelse med kendelsen af 19. august  

 1980, at beregningen af overgrænsen efter udskrivningslovens § 5 skulle  

 foretages på grundlag af de samlede skattepligtige indkomster.
Retten var  

 enig i, at dette resultat ikke fulgte direkte af bekendtgørelse nr. 232 af  

 30. april 1976 om personfradrag ved hensidden i uskiftet bo, idet denne  

 bekendtgørelse ikke indeholdt regler om fremgangsmåden ved beregningen af  

 skattenedsættelsen efter udskrivningslovens § 5. Retten fandt imidlertid, at  

 beregningsmåden i bekendtgørelsen, der var udstedt efter de af advokaten  

 påberåbte cirkulærebestemmelser, måtte føre til, at der også ved beregningen  

 efter udskrivningslovens § 5 skulle foretages en samlet beregning.
Når  

 længstlevendes skattetilsvar således efter bekendtgørelsens § 1, stk. 2,  

 skulle beregnes ved at opgøre summen af længstlevendes og afdødes skattebeløb  

 reduceret med to personfradrag, fandt retten, at det heraf måtte følge, at  

 overgrænsen for skattetilsvaret på 78% efter udskrivningslovens § 5 skulle  

 beregnes på grundlag af de samlede skattepligtige indkomster.
Retten fandt  

 endvidere, at dette resultat var bedst stemmende med ordlyden af  

 lovbestemmelserne, samt at de af Told- og Skattestyrelsen fremhævede forhold  

 også talte til støtte for resultatet.
 Den påklagede skatteberegning blev herefter stadfæstet.
 LV 1990, B 1.5.4.5.
