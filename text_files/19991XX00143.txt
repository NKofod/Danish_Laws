Skriftlig fremsættelse (3. december 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 momsloven. (Afkortning af kredittiden for store virksomheder).
(Lovforslag nr.
L 120).
 Forslaget fremsættes som led  

 i regeringens (Socialdemokratiet og Det Radikale Venstre) aftale med  

 Socialistisk Folkeparti, Centrum Demokraterne og Enhedslisten om  

 Fødevarer, miljø, erhverv og IT, uddannelse, kultur,  

 integration, socialområdet, boligområdet mv. i forbindelse med  

 forslaget til finanslov for 2000. Forslaget indeholder en afkortning af  

 kredittiden for moms for virksomheder med en omsætning på over 10  

 mio. kr. årligt.
Ved forslaget afkortes kredittiden for store virksomheder,  

 hvilket vil sige virksomheder med en momspligtig omsætning på  

 over 10 mio. kr. årligt, fra 76 dage til 55 dage.
Virksomhederne har  

 måneden som afgiftsperiode, og skal i dag afregne momsen senest den 1.  

 i den 3. måned efter periodens afslutning.
Ifølge forslaget skal  

 denne betalings- (og angivelses-)frist flyttes til den 10. i den 2.  

 måned efter periodens afslutning.
Dermed vil angivelses- og  

 betalingsfristen for de store virksomheder være den samme som  

 angivelses- og betalingsfristen for de mellemstore virksomheder, der har en  

 momspligtig omsætning på mellem 1 og 10 mio. kr. årligt.  

 Afkortningen af kredittiden foreslås at have virkning fra afregningen  

 for januar måned 2000.
Ændringen betyder, at de bogførte  

 indtægter stiger netto en gang for alle med 12,3 mia. kr. i år  

 2000, men falder 0,5 mia. kr. i 2001. Den varige virkning af forslaget  

 herunder forrentning af statens ekstra gennemsnitlige likviditet på 9,5  

 mia. kr. udgør 765 mill. kr. årligt.
I år 2000 dog alene  

 600 mill. kr.
