 Udtalt, at en sportsforenings videregivelse af medlemsoplysninger til  

 en sponsor ikke kunne antages at være i overensstemmelse med lov om private  

 registre § 4, stk. 2.
 Et dagblad rettede henvendelse til Registertilsynet vedrørende lovligheden  

 af en sponsoraftale, som en sportsforening havde indgået med et  

 forsikringsselskab.
Det fremgik af sagen, at sportsforeningen som en del af sponsoraftalen  

 videregav navn og adresse på medlemmer i foreningens fodboldafdeling til et  

 forsikringsselskab.Det blev endvidere oplyst, at det var bestyrelsen der  

 havde truffet beslutningen ved at godkende sponsorkontrakten, og at  

 sportsforeningen ikke havde indhentet medlemmernes samtykke, forinden  

 videregivelsen fandt sted.
Det var ikke nærmere aftalt, til hvilket formål  

 videregivelsen skulle ske, men det måtte forventes, at forsikringsselskabet  

 tog kontakt til medlemmerne.
 Yderligere fremgik det, at forsikringsselskabet ca. et halvt år senere  

 havde rettet skriftlig henvendelse til medlemmerne med tilbud om at gennemgå  

 medlemmernes forsikringer.
 Registertilsynet fandt på det foreliggende grundlag, at det ikke kunne  

 antages at være i overensstemmelse med bestemmelsen i § 4, stk. 2, at  

 sportsforeningen som led i en sponsoraftale videregav oplysninger om  

 foreningens medlemmer til et forsikringsselskab.
 Registertilsynet lagde i den forbindelse bl.a. vægt på, at det var oplyst,  

 at det alene var bestyrelsen, der havde truffet beslutningen om  

 videregivelse, og at det ikke var aftalt noget formål hermed, men at det  

 måtte forventes, at der fra sponsorens side blev taget kontakt til  

 medlemmerne.
 (* 1) Registertilsynets Årsberetning 1992 side 91.
