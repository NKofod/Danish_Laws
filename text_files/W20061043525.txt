Klage over tvangsfiksering med hånd- og fodremme Det lokale nævn godkendte tvangsfikseringen den 4. september 2004, herunder anvendelse af håndremme, men nævnet fandt, at anvendelsen af fodremme den 4. september 2004 var sket med urette.
Nævnet godkendte endvidere beslutningen om tvangsfiksering den 16. september 2004, herunder anvendelse af to håndremme og to fodremme.
Sundhedsvæsenets Patientklagenævn fandt, at betingelserne for at tvangsfiksere patienten den 4. september 2004 var opfyldte, samt at anvendelse af håndremme var nødvendig, idet det lykkedes patienten delvist at åbne bæltet, idet han var meget aggressiv, og idet han slog ud efter personalet.
Baggrunden for anlæggelse af fodremme ses imidlertid ikke dokumenteret i sagens akter.
Sundhedsvæsenets Patientklagenævn fandt, at betingelserne for at tvangsfiksere patienten den 16. september 2004 var opfyldte, samt at anvendelse af hånd- og fodremme opfyldte kravet om mindst indgribende foranstaltning.
Nævnet lagde vægt på, at hånd- og fodremme skønnes at have været nødvendige, idet det fremgår af journalen, at patienten i forbindelse med tvangsfikseringen både slog og sparkede ud efter omkringstående personale, og han måtte lægges på gulvet under megen tumult.
