Ejendomsvurderingen for et kolonihavehus på lejet grund, der af  

 skyldrådet var ansat til en ejendomsværdi på 65.000 kr., blev ophævet af  

 Landsskatteretten under henvisning til, at der ikke var grundlag for at  

 antage, at ejendomsværdien oversteg 60.000 kr.
Retten fandt samtidig, at de  

 af Kolonihaveforbundet for Danmark fastsatte retningslinier for  

 maksimumsprisen for ejendommen måtte sidestilles med en privatretlig  

 servitut, hvortil der ifølge vurderingslovens § 10, stk. 2, ikke kan tages  

 hensyn ved ansættelsen.
 A klagede over den af skyldrådet ved 18. almindelige vurdering pr. 1.  

 januar 1986 foretagne ansættelse af ejendomsværdien for et kolonihavehus på  

 lejet grund til 65.000 kr.
 Til støtte for påstanden gjorde klageren gældende, at ansættelsen oversteg  

 den maksimale salgspris, der kunne godkendes efter de retningslinier, der er  

 fastsat af Kolonihaveforbundet for Danmark.
 Skyldrådet havde ved ansættelsen af ejendomsværdien for det i 1971 opførte  

 hus lagt til grund, at det bebyggede areal udgjorde 42 (m2) + 6 (m2) udhus.
 Repræsentanter for Landsskatteretten besigtigede klageejendommen, hvorved  

 det på grundlag af tegninger over ejendommen blev konstateret at det  

 bebyggede areal alene udgør 35 (m2) + 6 (m2) udhus.
 Landsskatteretten bemærkede, at den begrænsning i råderetten, som  

 bestemmelserne fastsat af Kolonihaveforbundet for Danmark indebærer, må  

 sidestilles med en privatretlig servitut, hvortil der ifølge vurderingslovens  

 § 10, stk. 2, ikke kan tages hensyn ved ansættelsen.
 Endelig bemærkede retten, at Ligningsrådet har fastsat, at bygninger på  

 lejet grund forbigås ved 18. almindelige vurdering, hvis deres kontantværdi  

 ikke skønnes at overstige 60.000 kr.
Landsskatteretten fandt herefter - bl.a. under hensyn til det ved  

 besigtelsen konstaterede om husets standard og størrelse - at der ikke var  

 tilstrækkeligt grundlag for at antage, at den kontante ejendomsværdi oversteg  

 60.000 kr.
Vurderingen blev derfor ophævet.
